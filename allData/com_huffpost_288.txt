http://www.huffingtonpost.gr/entry/sme-kevernese-kai-antipoliteese-anaynorizoen-te-semasia-toe-exorektikoe-kladoe-sten-oikonomia_gr_5b1013cee4b05ef4c22bde28
['Huffpost Greece']
2018-05-31 18:32:19+03:00
ΣΜΕ: Κυβέρνηση και αντιπολίτευση αναγνωρίζουν τη σημασία του εξορυκτικού κλάδου στην οικονομία
 
Το σημαντικό ρόλο για την Εθνική Οικονομία του εξορυκτικού κλάδου επισήμαναν ο υπουργός Περιβάλλοντος και Ενέργειας κ. Γιώργος Σταθάκης και οι εκπρόσωποι της αντιπολίτευσης από τη Νέα Δημοκρατία Κώστας Σκρέκας και από το Κίνημα Αλλαγής Γιάννης Μανιάτης, ενώ ο Γενικός Διευθυντής του ΙΟΒΕ, παρουσιάζοντας τμήμα των πρόδρομων συμπερασμάτων από τη μελέτη που έκανε το ΙΟΒΕ ανέφερε ότι η συνολική συμβολή του εξορυκτικού κλάδου στο εγχώριο ΑΕΠ διατηρείται σε επίπεδα άνω του 3,1% Τα παραπάνω επισημάνθηκαν στην ανοιχτή Γενική Συνέλευση του Συνδέσμου Μεταλλευτικών Επιχειρήσεων που πραγματοποιήθηκε χθες στο ξενοδοχείο Athens Plaza .

Στην έναρξη της Συνέλευσης, ο Πρόεδρος του Συνδέσμου κ Αθανάσιος Κεφάλας ανέφερε ότι ο εξορυκτικός κλάδος είναι ισχυρά τοποθετημένος ώστε να αποτελέσει μοχλό ανάπτυξης στο πλαίσιο του νέου αναπτυξιακού σχεδίου της χωράς επισημαίνοντας ότι ήδη ξεπερνά τους ρυθμούς ανάπτυξης ,είναι εξωστρεφής είναι σημαντικός και σταθερός εργοδότης ενώ υλοποιεί σημαντικό πλάνο επενδύσεων

Για την εκπλήρωση της δυναμικής και επιτάχυνση της ανάπτυξης, κατά τον κ. Κεφάλα, οι παρακάτω οδηγοί είναι κρίσιμοι:

Ενεργοποίηση μηχανισμών και κινήτρων για επενδύσεις

Πρόσβαση σε υποδομές (λιμάνια κ.α.)

Σταθερό και δίκαιο φορολογικό περιβάλλον

Γρήγορες και συνεπείς δικαστικές διαδικασίες και αποφάσεις

Πρόσβαση σε πόρους χρηματοδότησης καινοτομίας και έρευνας

Εφαρμογή της Εθνικής Πολιτικής Ορυκτών Πόρων με συγκεκριμένο νομικό κείμενο, χρονοδιάγραμμα και προτεραιότητες είναι απαραίτητη προϋπόθεση για τη βιώσιμη διαχείριση των ορυκτών πρώτων υλών στην Ελλάδα

Εκπόνηση Ειδικού Χωροταξικού για τις ΟΠΥ – η εφαρμογή προϋποθέτει διάλογο με τις τοπικές κοινωνίες

Περιβαλλοντική αδειοδότηση σε κεντρικό και περιφερειακό επίπεδο με επαρκή στελέχωση και δυνατότητα εκτίμησης των πραγματικών επιπτώσεων του έργου

Στην ομιλία του ο κ. Νίκος Βέττας, Καθηγητής του Οικονομικού Πανεπιστήμιου Αθηνών και Γενικός Διευθυντής του Ιδρύματος Οικονομικών και Βιομηχανικών Ερευνών (ΙΟΒΕ), παρουσίασε προκαταρκτικά συμπεράσματα από μελέτη του ΙΟΒΕ για τη συμβολή της εξορυκτικής βιομηχανίας στην ελληνική οικονομία. Σύμφωνα με τη μελέτη, η οποία είναι ακόμα σε εξέλιξη, η συνολική συμβολή του κλάδου στο εγχώριο ΑΕΠ διατηρείται σε επίπεδα υψηλότερα του 3%. Σε όρους απασχόλησης, αντίστοιχα, η εξορυκτική βιομηχανία εξακολουθεί να στηρίζει άμεσα και έμμεσα περισσότερες από 100 χιλ. θέσεις εργασίας. Παραμένει, ωστόσο, ζητούμενο η βελτίωση της οικονομικής αποδοτικότητας των επιχειρήσεων του κλάδου.»

Στην ομιλία του ο Υπουργός κ. Γ. Σταθάκης, αφού επισήμανε ότι ο κλάδος θα βοηθήσει την έξοδο της χώρας από την κρίση, μίλησε για τον λατομικό νόμο που απλοποίησε τις διαδικασίες και τα πολλαπλά γραφειοκρατικά εμπόδια, υπογράμμισε την αυστηροποίηση της νομοθεσίας για το περιβάλλον και αναφέρθηκε σ το ειδικό χωροταξικό των ορυκτών πρώτων υλών που προβλέπεται να υλοποιηθεί το προσεχές διάστημα.

Ο Τομεάρχης Περιβάλλοντος της Νέας Δημοκρατίας κ. Κώστας Σκρέκας στην ομιλία του τόνισε ότι η κυβέρνηση δεν ασχολείται με τον ορυκτό πλούτο ενώ αναφέρθηκε στην επένδυση του χρυσού διερωτώμενος γιατί αφού τέλειωσε η διαιτησία, δεν τελειώνει η κυβέρνηση με το θέμα αυτό .Παράλληλα, ζήτησε να γίνει έρευνα και καταγραφή των κοιτασμάτων. Κλείνοντας, ζήτησε από την κυβέρνηση να μη βάζει εμπόδια στον εξορυκτικό κλάδο που τόσα προσφέρει στην χώρα.

Τέλος, ο βουλευτής του Κινήματος της Αλλαγής κ. Ιωάννης Μανιάτης τόνισε ότι πρέπει να αποφασίσει το πολιτικό σύστημα αν θέλει τον ορυκτό πλούτο η όχι.

Ακόμη είπε, ότι με την κατάλληλη βοήθεια, η συμβολή του κλάδου στο ΑΕΠ θα μπορούσε να φθάσει στο 10%, ενώ μίλησε για μια χαμένη τριετία φθηνού χρήματος και φθηνού πετρελαίου.