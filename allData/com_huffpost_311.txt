http://www.huffingtonpost.gr/entry/toerkike-epirroe-kai-threskeia-sta-detika-valkania_gr_5b0fae89e4b0870ebd085167?utm_hp_ref=gr-homepage
['Χρήστος Λουτράδης', 'Αρθρογράφος', 'Πρώην Συνεργάτης Στη Hurriyet Daily News']
2018-05-31 11:18:41+03:00
Τουρκική επιρροή και θρησκεία στα δυτικά Βαλκάνια
 
Ένα από τα στοιχεία που δεν έχουν αναλυθεί όσο θα έπρεπε είναι η επίδραση της Τουρκίας στην περιοχή των δυτικών Βαλκανίων και πιο συγκεκριμένα η προσπάθεια της Τουρκίας για να αναπτύξει ένα δίκτυο επιρροής στα Βαλκάνια με θρησκευτικό προσανατολισμό. Πιο συγκεκριμένα, είναι κοινό μυστικό, αλλά και δεδηλωμένη πολιτική δράση που ξεκινάει από το θεώρημα του νέο οθωμανισμού που έχει ασπαστεί ο Τούρκος Πρόεδρος Ταγίπ Ερντογάν, ότι η γειτονική μας χώρα έχει αναπτύξει σε Αλβανία και την Πρώην Γιουγκοσλαβίκη Δημοκρατία της Μακεδονίας ένα δίκτυο επιρροής με θρησκευτικά, πολιτικά αλλά και οικονομικά παρακλάδια.

Πιο συγκεκριμένα στην Αλβανία με πρόφαση την δημιουργία του μεγαλύτερου ισλαμικού τεμένους στην Ευρώπη, η Τουρκία έχει δημιουργήσει ένα ευρύτατο δίκτυο με θρησκευτικές αναφορές αλλά και οικονομικές προεκτάσεις αφού η Τουρκία χρηματοδοτεί δημόσια έργα και άλλες δραστηριότητες της αλβανικής κυβέρνησης, με σχεδόν δεδηλωμένο στόχο την αύξηση της επιρροής της στην Αλβανία. Κοινό δε μυστικό αποτελούν και οι στενές σχέσεις ανάμεσα στον Αλβανό πρωθυπουργό Έντι Ράμα και τον Τούρκο Πρόεδρο Ταγίπ Ερντογάν.

Στην περίπτωση της ΠΓΔΜ ο Τούρκος Πρόεδρος έχει δηλώσει επανειλημμένως ότι αντιμετωπίζει τους Σλάβους γείτονες μας ως αδέλφια που τους διατρέχουν σχέσεις συγγένειας. Προς επιβεβαίωση των διακηρύξεων αυτών Τούρκοι επιχειρηματίες έχουν προχωρήσει σε σημαντικές επενδύσεις που ξεκινούν από τον χώρο των δημοσίων έργων και φτάνουν μέχρι και τον τομέα της υγειας. Σύμφωνα με στοιχεία από το Τούρκο εμπορικό Επιμελητήριο οι επενδύσεις στην ΠΓΔΜ από Τούρκους επιχειρηματίες ανέρχονται στο ποσό των 1.2 δις ευρώ.

Σαφέστατα ο δούρειος ίππος της επιρροής παραμένει η θρησκεία και η δημιουργία ενός μουσουλμανικού πληθυσμού υποταγμένου στα κελεύσματα της Αγκύρας.

Αν αναλύσει κάνεις τα προηγούμενα δεδομένα είναι σαφές ότι θα εξαγάγει το συμπέρασμα ότι είναι επιτακτική η επίλυση του ονοματολογικού και η αύξηση της επιρροής της πατρίδας μας στην γειτονική χώρα κυρίως ως μηχανισμού ανάσχεσης της τουρκικής επεκτατικότητας. Για αυτό ακριβώς το λόγο η οποία επίλυση θα πρέπει να έχει στον πυρήνα της την διασφάλιση όχι μόνο των συμφερόντων της χωράς μας αλλά και της αξιοπρέπειας της. Γιατί μόνο μια αξιοπρεπής χώρα μπορεί να έχει ρόλο πρωταγωνιστή στις εξελίξεις και να εμπνέει σεβασμό.