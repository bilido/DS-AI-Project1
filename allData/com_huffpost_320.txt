http://www.huffingtonpost.gr/entry/to-festival-back-to-athens6-sto-emporiko-triyono-tes-athenas_gr_5b0fbcbce4b0870ebd0878ee?utm_hp_ref=gr-homepage
['Huffpost Greece']
2018-05-31 12:29:19+03:00
Το φεστιβάλ Back to Athens/6 στο Εμπορικό Τρίγωνο της Αθήνας
 
Από 1 ως τις 10 Ιουνίου, 2018, το διεθνές πολιτιστικό φεστιβάλ Back to Athens/6 θα δώσει ένα δυναμικό παρόν στο Εμπορικό Τρίγωνο της Αθήνας. Καλλιτέχνες από την Ελλάδα, την Αυστρία, τη Γερμανία, την Αμερική, Βέλγιο, Κύπρο, Γεωργία, Ιρλανδία ενώνουν τις δυνάμεις τους και ζωντανεύουν χώρους και κτίρια με εκθέσεις, εκδηλώσεις, περφόρμανς, ομιλίες και προβολές. Το Back to Athens είναι μια πλατφόρμα ιδεών, ένα ετήσιο ραντεβού με το καλλιτεχνικό δυναμικό της Αθήνας.

Το Back to Athens ξεκίνησε το 2012 με σκοπό τη συγκέντρωση του Αθηναϊκού καλλιτεχνικού δυναμικού στο κέντρο της πόλης, και την προσέγγιση και εξοικείωση του κοινού με την περιοχή μέσω των πολιτιστικών εκδηλώσεων του φεστιβάλ. Στο φετινό Back to Athens το έκτο κατά σειρά, η CHEAPART σε συνδιοργάνωση με το Πρόγραμμα Αναβάθμισης Εμπορικού Τριγώνου του Δήμου Αθηναίων και το πολιτιστικό πρόγραμμα Athens Intersection, υλοποιεί ένα φιλόδοξο πρόγραμμα. Τα κτίρια της οδού Χρυσοσπηλιωτίσσης 3, Βύσσης & Αγάθωνος καθώς και Αιόλου & Αθηναίδος άνοιξαν μετά από πολλά χρόνια εγκατάλειψης με πρωτοβουλία του Προγράμματος Αναβάθμισης Εμπορικού Τριγώνου. Τα κτίρια, My Odyssey Βασιλικής 1, Πραξιτέλους 33, αλλά και αυτό του Καποδιστριακού Πανεπιστημίου στην Βασιλικής & Αιόλου, αποτελούν ιστορικά κτίρια της νεότερης Ελληνικής αρχιτεκτονικής από το 1860 μέσα από τη δεκαετία του ’30 μέχρι τη δεκαετία του ’70 και συμπληρώνουν τον χάρτη του φετινού Back to Athens. Η ευτυχής συγκυρία της συνάντησης του Back to Athens με το Πρόγραμμα Αναβάθμισης Εμπορικού Τριγώνου αποτελεί τον ιδανικό συνδυασμό για την επιστροφή στο κέντρο της Αθήνας.