http://www.huffingtonpost.gr/entry/ektheses-zoyrafikes-the-shape-of-life-me-kallitechnes-apo-to-iran-te-seria-kai-to-afyanistan_gr_5b0fb377e4b0fcd6a833a782?utm_hp_ref=gr-homepage
['Huffpost Greece']
2018-05-31 11:41:47+03:00
Έκθεσης Ζωγραφικής «The Shape of Life» με καλλιτέχνες από το Ιράν, τη Συρία και το Αφγανιστάν
 
Πέντε πρόσφυγες και μετανάστες ενώνουν τις καλλιτεχνικές τους δυνάμεις και παρουσιάζουν τα έργα τους στο πλαίσιο της Έκθεσης Ζωγραφικής «The Shape of Life», που διοργανώνει ο ΔΟΜ, η Υπηρεσία του ΟΗΕ για τη Μετανάστευση.

Την Παρασκευή 1 Ιουνίου στις 18:00, θα πραγματοποιηθούν τα εγκαίνια της Έκθεσης με τους πέντε καλλιτέχνες να είναι παρόντες για να συζητήσουν τα έργα τους. Η Έκθεση, που θα διαρκέσει μέχρι τις 7 Ιουνίου 2018, θα αποτελείται από τα έργα των: Syed Mostafa Seyyed al-Dini (Ιράν), Majed Ebraheem (Συρία), Mehrdad Mehrabpour (Ιράν), Elias Saffarzadeh (Αφγανιστάν) και Emal Niazi (Αφγανιστάν).

Τα έργα που θα εκτίθενται αποτελούν ένα συνδυασμό υλικών και τεχνικών ζωγραφικής όπως ελαιογραφία, ακουαρέλα, χαρτί. Σκοπός της έκθεσης ζωγραφικής είναι να ενδυναμώσει τους καλλιτέχνες να ακολουθήσουν το ταλέντο και τις φιλοδοξίες τους και με όχημα την τέχνη να συστήσει στο ελληνικό κοινό τις κοινότητες των μεταναστών.

Η πρωτοβουλία του ΔΟΜ για την Έκθεση Ζωγραφικής εντάσσεται στο πρόγραμμα «Humanitarian and recovery support to the affected population in Greece» που χρηματοδοτείται από την Ευρωπαϊκή Επιτροπή και στοχεύει στην ενδυνάμωση των μεταναστών και προσφύγων, διασφαλίζοντάς επαρκές βιοτικό επίπεδο και ενισχύοντας πρακτικές με βάση την κοινότητα.

Περισσότερες πληροφορίες εδώ.

Σχετικά με τους καλλιτέχνες

Syed Mostafa Seyyed al-Dini (Ιράν)

«Από τότε που θυμάμαι τον εαυτό μου, ζωγραφίζω. Σπούδασα δίπλα σε έναν από τους καλύτερους καθηγητές τέχνης στο Ιράν, τονReza Mahdavi, και μετά στην Ακαδημία Σχεδίου και Εικαστικών Τεχνών και στην Ακαδημία του Hadi Tagizadeh όπου ασχολήθηκα με τη θεωρία Gestalt και την επίδραση μιας μορφής πάνω σε άλλη. Προσπαθώ να περάσω στα έργα μου με τη μορφή σχημάτων, την αντίδραση στα συναισθήματα που με περιβάλλουν».

Majed Ebraheem (Συρία)

«Ξεκίνησα να ζωγραφίζω από τότε που έμαθα πώς να κρατάω το στυλό. Στη συνέχεια σπούδασα στο Ινστιτούτο Καλών Τεχνών Fathi Mohamed στο Χαλέπι της Συρίας. Μου αρέσει να ζωγραφίζω αυτό που σκέφτομαι και νιώθω. Προσπαθώ να αποτυπώσω οπτικά ποιητικές και φιλοσοφικές ιδέες. Μου αρέσει η αφηρημένη τέχνη γιατί αντανακλά το πνεύμα του παρόντος και επιτρέπει την ανταλλαγή ιδεών. Μου δίνει μεγάλη ελευθερία στο χρώμα».

Emal Niazi (Αφγανιστάν)

«Ζωγραφίζω από μικρό παιδί. Είμαι αυτοδίδακτος και στη συνέχεια δίδαξα και όλη μου την οικογένεια. Είμαι μόνος στο ανοικτό κέντρο φιλοξενίας της Θήβας, όπου κάνω μαθήματα ζωγραφικής για ενήλικες και παιδιά. Έχω ζωγραφίσει τους τοίχους του σχολείου και τους κοινόχρηστους χώρους. Η ζωγραφική με κάνει να αισθάνομαι χαρούμενος και η διδασκαλία άλλων ανθρώπων ακόμη περισσότερο. Ξεκίνησα να ζωγραφίζω πρόσωπα ενώ τώρα απολαμβάνω να ζωγραφίζω όμορφα τοπία».

Mehrdad Mehrabpour (Ιράν)

«Πίσω στο Ιράν ήμουν εργολάβος κατασκευών και σχεδίαζα μερικές φορές. Άρχισα, ωστόσο να ζωγραφίζω όταν βρισκόμουν υπό κράτηση στη Θεσσαλονίκη. Τώρα μένω στο ανοιχτό κέντρο φιλοξενίας της Μαλακάσας, συνεχίζω να ζωγραφίζω, να τραγουδάω και να παίζω μουσική. Παίζω πιάνο και σιτάρ, ένα ιρανικό μουσικό όργανο».

Elias Saffarzadeh (Αφγανιστάν)

«Βρισκόμουν ήδη στην Ελλάδα, στο ανοιχτό κέντρο διαμονής των Οινοφύτων όταν ζωγράφισα για πρώτη φορά. Έφτιαξα λουλούδια στους τοίχους για να διακοσμήσω τον χώρο, να το φανεί πιο όμορφος. Μετά άρχισα να φτιάχνω πράγματα από χαρτί και μου άρεσε πάρα πολύ. Νιώθω δημιουργικός όταν ασχολούμαι με τα έργα μου. Μου αρέσει επίσης να φτιάνω λουλούδια από χαρτί και να τα συμπεριλαμβάνω σε έργα ζωγραφικής».