http://www.huffingtonpost.gr/entry/voetses-e-semfonia-me-ten-pydm-tha-erthei-ste-voele-mono-an-ekplerothoen-oloi-oi-oroi_gr_5b10dd95e4b010565aaab9eb?utm_hp_ref=gr-homepage
['Huffpost Greece']
2018-06-01 08:55:42+03:00
Βούτσης: Η συμφωνία με την ΠΓΔΜ θα έρθει στη Βουλή μόνο αν εκπληρωθούν όλοι οι όροι
 
Μόνο εφόσον εκπληρωθούν όλοι οι όροι της συμφωνίας αυτή θα επικυρωθεί από την Ελληνική Βουλή, ανέφερε ο Πρόεδρος της Βουλής Νίκος Βούτσης για το ζήτημα της ονομασίας της πΓΔΜ, σε συνέντευξη που παραχώρησε στην ΕΡΤ. Ο κ. Βούτσης δήλωσε αισιόδοξος ότι θα ξεπεραστούν οι ενστάσεις στο εσωτερικό της ΠΓΔΜ και η συμφωνία, η οποία δεν θα παραβιάζει τις κόκκινες γραμμές που συγκροτούν την εθνική θέση της Ελλάδας, θα προχωρήσει προς όφελος της Βαλκανικής.

«Είναι πολύ θετική εξέλιξη το γεγονός ότι συνομιλούν οι υπουργοί Εξωτερικών και οι Πρωθυπουργοί των δύο χωρών, αμέσως ή εμμέσως, και οι διαρροές ότι είναι πολύ κοντά σε μια συνολική συμφωνία. Είναι φανερό ότι εξελίσσεται μια αντιπαράθεση στην ανώτατη ηγεσία της πΓΔΜ. Η ελληνική πλευρά, η ελληνική κυβέρνηση τα παρακολουθεί με ψυχραιμία όλα αυτά, και οι διεθνείς παράγοντες παρακολουθούν όσα εξελίσσονται. Ευελπιστώ, και θα πρέπει να εργαστούμε, για να ξεπεραστούν οι όποιες σοβαρές ενστάσεις και τα όποια βέτο, έτσι ώστε να δρομολογηθεί μια συμφωνία, της οποία η κατάληξη θα κυρωθεί τους επόμενους μήνες και θα αποτελεί μια καινούργια αρχή για τις σχέσεις των δύο χωρών και για τη σταθερότητα στα Βαλκάνια», είπε ο Πρόεδρος της Βουλής όταν κλήθηκε να σχολιάσει τις αναφορές του Προέδρου της γειτονικής χώρας Γκιόργκι Ιβάνοφ ότι διαφωνεί με την χρήση της νέας ονομασίας έναντι όλων.

«Είμαι αισιόδοξος ότι παρά τις διαφαινόμενες ισχυρές αντιστάσεις στη ΠΓΔΜ, εφόσον υπάρξει μια συμφωνία -όπως διαφαίνεται- ότι αυτή θα προχωρήσει», είπε ο κ. Βούτσης και πρόσθεσε ότι θα υπάρξει τηλεφωνική επικοινωνία των δύο πρωθυπουργών τις επόμενες 24 έως 48 ώρες, η οποία θα δώσει το «πράσινο φως» για να ξεκινήσουν εξελίξεις. «Νομίζω πως εφόσον γίνει αυτή η τηλεπικοινωνία, θα υπάρξει το πράσινο φως για να ξεκινήσουν πολύ γρήγορα εξελίξεις που θα δρομολογήσουν μια λύση κοινά αποδεκτή και προς το συμφέρον της χώρας μας», είπε ο Πρόεδρος της Βουλής.

Κύρωση στη Βουλή με την υλοποίηση όλων των προϋποθέσεων

Ο πρόεδρος της Βουλής ερωτήθηκε πότε μια τέτοια συμφωνία θα έρθει στη Βουλή, αν θα απαιτηθεί ενισχυμένη πλειοψηφία και αν θα επιβληθεί κομματική πειθαρχία.

«Σίγουρα, επειδή θα πρόκειται για κύρωση συμφωνίας η οποία θα έχει και διεθνή πτυχή και εγγυήσεις, θα έρθει στη Βουλή στη φάση της τελικής της συνομολόγησης», είπε ο Νίκος Βούτσης και υπογράμμισε ότι αυτό θα γίνει εφόσον έχουν εκπληρωθεί όλες οι προϋποθέσεις που θα έχουν συμφωνηθεί στο πλαίσιο του οδικού χάρτη, δηλαδή η συμφωνία θα πάει προς κύρωση στη Βουλή «με όλες τις προϋποθέσεις πλήρως εφαρμοσμένες». Πάντως ο Πρόεδρος της Βουλής δεν απέκλεισε να γίνει στη Βουλή συζήτηση για μια καταρχήν συναίνεση που θα δρομολογεί την εκκίνηση αυτής της τελικής φάσης. Σε κάθε περίπτωση επισπεύδουσα είναι η κυβέρνηση.

Ο Πρόεδρος της Βουλής επανέλαβε την εκτίμηση ότι «στην κύρωση αυτής της συμφωνία, θα υπάρξει ευρύτατη πλειοψηφία στην ελληνική Βουλή. «Συνταγματική πρόνοια για 180 ψήφους δεν υπάρχει, πλην όμως για ένα τόσο σοβαρό ζήτημα, όσο πιο ευρεία θα είναι αυτή πλειοψηφία τόσο το καλύτερο για όλους», είπε ο κ. Βούτσης.

Σε ερώτηση για το ενδεχόμενο να δοθεί στην πΓΔΜ προενταξιακό καθεστώς στο ΝΑΤΟ χωρίς να έχει εκπληρώσει όλες τις προϋποθέσεις, ο Πρόεδρος της Βουλής εξέφρασε τη βεβαιότητα ότι όλα αυτά τα θέματα θα απαντηθούν, με μεγάλη σαφήνεια, στα κείμενα που θα συμφωνηθούν και που δεν θα παραβιάζουν τις κόκκινες γραμμές που συγκροτούν την εθνική θέση.

Ως προς τη διαφωνία των ΑΝΕΛ, ο Πρόεδρος της Βουλής είπε ότι σέβεται την άποψη τους, η οποία είναι άποψη στη βάση των αρχών τους, και εκτίμησε ότι θα πολιτευτούν με τρόπο που δεν θα δημιουργεί θέματα κυβερνητικής συνοχής.

Ταυτόχρονα όμως ο κ. Βούτσης δεν παρέλειψε να διατυπώσει τη γνώμη πως όσοι επιμείνουν μέχρι τέλους ότι η Μακεδονία είναι μια και είναι Ελληνική, και άρα δεν έχει δικαίωμα στη σύνθετη ονομασία η ΠΓΔΜ, αυτό δεν είναι προς το συμφέρον της χώρας, πολύ περισσότερο που γίνεται μια προσπάθεια για σύνθετη ονομασία που θα βάζει τέλος σε οποιοδήποτε αλυτρωτικό πλαίσιο, για μια λύση που δεν θα υπερβαίνει τις κόκκινες γραμμές που έχει θέσει η Ελλάδα.

Οι εξελίξεις στην Ιταλία και την Ισπανία

Αναφερόμενος στις εξελίξεις σε Ιταλία και Ισπανία, ο Πρόεδρος της Βουλής υπογράμμισε πως πλέον γίνεται επιτακτική η συζήτηση και λήψη αποφάσεων, προκειμένου να υπάρξει μια νέα αρχιτεκτονική, για την κοινωνική σύγκλιση, την επαναφορά της δημοκρατίας στην ΕΕ, την άρση των ανισοτήτων. Κληθείς να σχολιάσει την αντίδραση του Βερολίνου απέναντι στις τελευταίες εξελίξεις στην Ιταλία, ο Νίκος Βούτσης εκτίμησε ότι η Γερμανία είναι πλέον υποχρεωμένη να αναλογιστεί τα ζητήματα που θέτει ο πρόεδρος της Γαλλίας Εμανουέλ Μακρόν, τα ζητήματα που θέτει ο Νότος αλλά και τα ζητήματα που εγείρει η έλλειψη δημοκρατικής νομιμοποίησης στην αρχιτεκτονική της Ευρώπης και στην αντιμετώπιση κρίσεων, γιατί μόνο με μια νέα αρχιτεκτονική μπορεί να υπάρξει ευημερία για τους ευρωπαϊκούς λαούς. Έκρινε δε ότι είναι θέμα χρόνου μια συζήτηση για να διαμορφωθεί ένας νέος συσχετισμός καθώς τα προβλήματα είναι πολύ πιεστικά και απειλούν την ΕΕ.

Το τέλος του προγράμματος

Στο ερώτημα αν οι εξελίξεις σε Ισπανία και Ιταλία φέρνουν πιστοληπτική γραμμή, ο Πρόεδρος της Βουλής απάντησε ότι όλο το προηγούμενο σενάριο υπήρξαν τα σενάρια ότι η Ελλάδα δεν θα αποφύγει τον κόφτη στον προϋπολογισμό του 2018, ότι τράπεζες θα ήταν αδύνατο χωρίς νέα ανακεφαλαιοποίηση να περάσουν τα stress tests, ότι θα είναι υποχρεωτική μια πιστοληπτική γραμμή, ότι δεν θα προχωρήσει η συζήτηση των μεσοπρόθεσμων μέτρων για το χρέος. Όλα διαψεύστηκαν, όπως είπε, και η κυβέρνηση επιβεβαιώθηκε ως προς τον οδικό χάρτη της οικονομίας, ευτυχώς για τη χώρα. «Υπάρχει συνεννόηση με τους θεσμούς για τον τρόπο που θα γίνει η έξοδος από το μνημόνιο. Πιστοληπτική γραμμή θα είναι πατέντα που δεν θα έχει ξαναγίνει στην Ευρώπη και η Ελλάδα θα ήταν πάλι το πειραματόζωο. Θα ήταν ένα μεγάλο λάθος, ένα κακό σήμα στις αγορές. Αντίθετα, η λύση που έχει συνομολογηθεί με τους θεσμούς θα είναι ένα καθαρό σήμα στις αγορές, ιδίως αν συνδυαστεί με αποφάσεις για το χρέος», είπε ο Πρόεδρος της Βουλής.

Για το ενδεχόμενο μη συμμετοχής του ΔΝΤ, ο Πρόεδρος της Βουλής είπε ότι αν συμβεί κάτι τέτοιο, «αλλάζουν κάποια στοιχεία που αφορούν τους μεσομακροπρόθεσμους δείκτες και τις υποχρεώσεις της χώρας».

«Θα πρέπει οι ευρωπαϊκοί θεσμοί με ευθύνη, βλέποντας και τις τελευταίες εξελίξεις, να φερθούν με ευθύνη και να ελαφρύνουν το πρόγραμμα. Επίσης θα είναι πιο εύκολο να υπάρξει μια νέα ισορροπία, μια νέα χημεία, στα μέτρα του 2019, του 2020. Τότε θα είναι ίσως πιο εύκολο, με την απουσία του ΔΝΤ, υποχρεώσεις που επιβλήθηκαν από εκείνη την πλευρά, να συζητηθούν με τους δανειστές», είπε ο κ. Βούτσης.

Η Κεντροαριστερά

Δεδομένου ότι οι εκλογές θα γίνουν προς το τέλος του 2019, ο Πρόεδρος της Βουλής είπε ότι με άνεση μπορεί να υπάρξουν πεδία προοδευτικών συναινέσεων. «Πάνω στην κρίσιμη ατζέντα που αφορά ιδίως δικαιώματα, το μέλλον της χώρας, είναι υποχρεωμένοι όλοι -ηγεσίες, άτομα, προοδευτικές δυνάμεις -να τοποθετηθούν», είπε ο κ. Βούτσης και τόνισε ότι πλέον δεν χωράει η γραμμή της ουδετερότητας και των ίσων αποστάσεων.

«Έχουμε μπροστά μας ένα χρόνο. Μέσα σε αυτόν τον χρόνοι όλοι θα κληθούν να τοποθετηθούν και αυτό θα οδηγήσει οπωσδήποτε στην αναδιαμόρφωση ενός ευρύτερου προοδευτικού πόλου στην Ελλάδα», είπε ο Πρόεδρος της Βουλής «ξεκαθαρίζοντας» ότι «κανείς δεν θέλει να χειραγωγήσει, να πιέσει, να διαλύσει ένα κόμμα. Η πρόταση όμως για σύγκλιση είναι ανοιχτή από την πρώτη ημέρα αυτής της κυβέρνησης και μάλιστα έχει γίνει αποδεκτή σε ορισμένα νομοθετήματα».

Στην ατζέντα αυτή εντάσσεται το ολιστικό πρόγραμμα. Εντάσσεται επίσης και η διαδικασία για την αναθεώρηση του Συντάγματος. Η διαδικασία εκκινεί τον Οκτώβριο- δεν αποκλείεται όμως η πρόταση να κατατεθεί από την κυβερνητική πλειοψηφία νωρίτερα. Σε κάθε περίπτωση στόχος της κυβέρνησης είναι η επόμενη Βουλή να είναι αναθεωρητική.

Ακόμη, ο Πρόεδρος της Βουλής, απαντώντας σε σχετική ερώτηση, είπε πως αυτή η Βουλή θα ψηφίσει τη διεκδίκηση των γερμανικών αποζημιώσεων.