http://www.huffingtonpost.gr/entry/laykarnt-oi-ftochoi-tha-pleyoen-perissotero-apo-enan-emporiko-polemo_gr_5b1044dbe4b014ab8e1062a6?utm_hp_ref=gr-homepage
['Huffpost Greece']
2018-05-31 21:56:51+03:00
Λαγκάρντ: Οι φτωχοί θα πληγούν περισσότερο από έναν εμπορικό πόλεμο
 
Οι φτωχότεροι είναι εκείνοι που κινδυνεύουν να πληγούν περισσότερο από έναν εμπορικό πόλεμο, προειδοποίησε η γενική διευθύντρια του ΔΝΤ Κριστίν Λαγκάρντ, μετά την ανακοίνωση της Ουάσινγκτον ότι θα επιβάλει άμεσα δασμούς στον εισαγόμενο χάλυβα και το αλουμίνιο από την Ευρωπαϊκή Ένωση, το Μεξικό και τον Καναδά.

«Σε τελική ανάλυση, αν διαταραχθεί το διεθνές εμπόριο, αν το επίπεδο εμπιστοσύνης μεταξύ των οικονομικών παραγόντων μειωθεί σημαντικά, αυτοί που θα υποφέρουον περισσότερο είναι οι φτωχότεροι» είπε η Λαγκάρντ. Όπως εξήγησε, οι πιο φτωχοί είναι εκείνοι που αγοράζουν καταναλωτικά είδη σε χαμηλές τιμές.

Η Λαγκάρντ βρίσκεται στο Γουίσλερ του Καναδά για τη σύνοδο των υπουργών Οικονομικών της G7.

Οι ΗΠΑ αποφάσισαν να μην παρατείνουν την προσωρινή εξαίρεση που είχαν παραχωρήσει στην ΕΕ, το Μεξικό και τον Καναδά και από την 1η Ιουνίου θα επιβάλουν δασμούς ύψους 25% για τον εισαγόμενο χάλυβα και 10% για το αλουμίνιο.

Η Λαγκάρντ δεν θέλησε να σχολιάσει ευθέως την απόφαση αυτή των ΗΠΑ που ανακοινώθηκε νωρίτερα από τον Αμερικανό υπουργό Εμπορίου Γουίλμπουρ Ρος. Επισήμανε ότι η παγκόσμια ανάπτυξη έχει επανέλθει στα επίπεδα πριν από την κρίση και φέτος αναμένεται να αγγίξει το 3,9%. «Η ανεργία μειώθηκε σε όλον τον κόσμο, γεγονός θετικό», συνέχισε, προειδοποιώντας όμως για κινδύνους όπως «το κολοσσιαίο παγκόσμιο χρέος, που είναι πιο βαρύ από ποτέ» και κυρίως «για τους κινδύνους γεωπολιτικής και πολιτικής φύσης που υποκινούν μια μεγάλη ανασφάλεια και αστάθεια», αναφερόμενη στις εμπορικές εντάσεις μεταξύ των ΗΠΑ και των εμπορικών εταίρων τους.

(με πληροφορίες από ΑΠΕ-ΜΠΕ, Reuters, AFP)