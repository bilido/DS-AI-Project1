http://www.huffingtonpost.gr/entry/tsipras-ston-sete-e-ellada-epistrefei-denamika-prochorame-me-schedio-yia-ten-epomene-mera_gr_5b103aa1e4b014ab8e105075?utm_hp_ref=gr-homepage
['Huffpost Greece']
2018-05-31 21:31:52+03:00
Τσίπρας στον ΣΕΤΕ: Η Ελλάδα επιστρέφει δυναμικά. Προχωράμε με σχέδιο για την επόμενη μέρα
 
Η ανοικτή συνεδρίαση του Συνδέσμου Ελληνικών Τουριστικών Επιχειρήσεων μας δίνει την ευκαιρία να μοιραστούμε τα θετικά νέα της ελληνικής οικονομίας η οποία βγαίνει σ ένα ξέφωτο και να συζητήσουμε για την επόμενη ημέρα του τουρισμού δήλωσε ο πρωθυπουργός μιλώντας στην γενική Συνέλευση του ΣΕΤΕ.

Ο τουρισμός ίσως ήταν ο μοναδικός κλάδος που εν μέσω βαθιάς ύφεσης κατάφερε να αναπτυχθεί. Στηρίζοντας την απασχόληση, επενδύοντας στην θετική προοπτική της χώρας, αποτελεί το καλύτερο παράδειγμα για τα όσα μπορούμε να πετύχουμε ακόμη και σε χαλεπούς καιρούς ανέφερε ο πρωθυπουργούς τονίζοντας πως φέτος αναμένεται να σπάσουμε το ρεκόρ στον ελληνικό τουρισμό.

«Υποσχεθήκαμε ένα δύσκολο αλλά ανορθωτικό δρόμο για τη χώρα και την οικονομία και τρία χρόνια μετά βλέπουμε επιτέλους ότι βγαίνουμε στο ξέφωτο» είπε ο πρωθυπουργός, Αλέξης Τσίπρας, ξεκινώντας την ομιλία του στη Γενική Συνέλευση του Συνδέσμου Ελληνικών Τουριστικών Επιχειρήσεων (ΣΕΤΕ).

«Σταματήσαμε την κατάρρευση, αντιστρέψαμε την καθοδική πορεία της ελληνικής οικονομίας και προχωράμε μπροστά και με σχέδιο για την επόμενη μέρα» σημείωσε ο πρωθυπουργός, προσθέτοντας ότι «πλέον το σύνολο της οικονομίας αναπτύσσεται και συμβαδίζει με το δυναμικό σας παράδειγμα».

Ο πρωθυπουργός ανέφερε ότι μετά από τρία συνεχόμενα έτη με ρεκόρ προσέλευσης ξένων επισκεπτών, «δεν χρειάζεται να επαναλάβουμε το στοίχημα για τη φετινή πορεία του ελληνικού τουρισμού» εκφράζοντας την βεβαιότητα ότι φέτος « το ποντάρισμα θα μας βρει από την ίδια πλευρά της πιθανής έκβασης και η πραγματικότητα θα μας δικαιώσει».

«Αναμένεται να σπάσουμε και φέτος ρεκόρ για τον ελληνικό τουρισμό, με τις προσδοκίες να κάνουν λόγο για 32 εκατομμύρια ξένους επισκέπτες», τονίζοντας ότι θα είναι «η καλύτερη χρονιά στην ιστορία του ελληνικού τουρισμού». Ήδη, είπε, σύμφωνα με τα πρόσφατα στοιχεία των τουριστικών εισπράξεων η εισερχόμενη τουριστική κίνηση είναι αυξημένη κατά 12,8% σε σχέση με πέρυσι.

Σημείωσε ότι ο κλάδος του τουρισμού «ίσως να ήταν ενδεχομένως ο μοναδικός, που όχι μόνο αντιστάθηκε στο σαρωτικό κύμα της βαθιάς ύφεσης που μας έπληξε αλλά κατάφερε και να αναπτυχθεί» και υπογράμμισε προς τους επιχειρηματίες του τουρισμού: «Σίγουρα ήσασταν το καλύτερο παράδειγμα για το τι μπορούμε να πετύχουμε ακόμη και μέσα σε χαλεπούς καιρούς. Στηρίξατε την απασχόληση όταν το γενικό επίπεδο της ανεργίας έφτανε το δυσθεώρητο νούμερο του 27% και συνεχίσατε να επενδύετε στην θετική προοπτική της χώρας, όταν άλλοι επιχειρηματίες την εγκατέλειπαν άρον- άρον υπολογίζοντας μόνο το στενό τους συμφέρον».