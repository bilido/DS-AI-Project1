http://www.huffingtonpost.gr/entry/kostelo-na-teresoen-oi-eeropaioi-tis-desmeeseis-toes-yia-chreoes-kai-e-ellada-na-men-antistrepsei-tis-metarrethmiseis_gr_5b0fcc71e4b0870ebd08a527?utm_hp_ref=gr-homepage
['Huffpost Greece']
2018-05-31 13:32:01+03:00
Κοστέλο: Να τηρήσουν οι Ευρωπαίοι τις δεσμεύσεις τους για χρέους και η Ελλάδα να μην αντιστρέψει τις μεταρρυθμίσεις
 
Την ανάγκη οι Ευρωπαίοι να τηρήσουν τις δεσμεύσεις για την ελάφρυνση του χρέους και να συμφωνήσουν για την Ελλάδα σε ένα πακέτο εμπροσθοβαρών μέτρων για το χρέος, εξέφρασε ο επικεφαλής του κλιμακίου της Ευρωπαϊκής Επιτροπής στους θεσμούς Ντέκλαν Κοστέλο μιλώντας στο διεθνές συνέδριο του Οικονομικού Επιμελητηρίου Ελλάδας.

Ο κ. Κοστέλο τόνισε ότι η πρόσφατη κρίση στην Ιταλία στέλνει ένα μήνυμα πως η Ελλάδα όταν βγει από το Πρόγραμμα θα είναι σε «εύθραυστη κατάσταση».

«Υπάρχει αρνητικός αντίκτυπος από την Ιταλία στα speads και όσα συμβαίνουν δεν βοηθούν ούτε την κυβέρνηση, ούτε τις τράπεζες αλλά ούτε και τις επιχειρήσεις» ανέφερε.

Πρόσθεσε επίσης ότι η χώρα δεν πρέπει να αλλάξει την πολιτική της και να αντιστρέψει τις μεταρρυθμίσεις γιατί με αυτό τον τρόπο θα υπονομεύσει την εμπιστοσύνη.

Ο κ. Κοστέλο παραδέχθηκε ότι η Ελλάδα «βρίσκεται στο πρόγραμμα οκτώ χρόνια και πολλά έχουν επιτευχθεί. Η Ελλάδα έχει χτίσει το ταμειακό απόθεμα που μειώνει την έκθεση στις αγορές και είναι έτοιμη να απογειωθεί. Η Ελλάδα θα ολοκληρώσει το Πρόγραμμα αλλά βασική πρόκληση αποτελεί η βιώσιμη ανάπτυξη. Απαιτεί οι εταίροι να τηρήσουν τις δεσμεύσεις τους για το χρέος και την Ελλάδα να έχει βιώσιμες πολιτικές».