http://www.huffingtonpost.gr/entry/allayes-sta-capital-controls-stis-5000-eero-to-poso-analepses-metreton-meniaios_gr_5b0fdce0e4b0fcd6a8341881?utm_hp_ref=gr-homepage
['Huffpost Greece']
2018-05-31 14:39:12+03:00
Αλλαγές στα capital controls. Στα 5.000 ευρώ το ποσό ανάληψης μετρητών μηνιαίως
 
Αυξάνεται στις 5.000 ευρώ, από 2.300 ευρώ σήμερα, το ποσό ανάληψης μετρητών μηνιαίως, ενώ παράλληλα διευκολύνονται οι συναλλαγές νομικών προσώπων ή επιτηδευματιών προς το εξωτερικό στο πλαίσιο των επιχειρηματικών τους δραστηριοτήτων.

Αυτό προβλέπει απόφαση του υπουργού Οικονομικών Ευκλείδη Τσακαλώτου που εστάλη για δημοσίευση στην Εφημερίδα της Κυβερνήσεως, και η οποία τροποποιεί τους περιορισμούς στην ανάληψη μετρητών και στη μεταφορά κεφαλαίων (capital controls) που θεσπίστηκαν με την Πράξη Νομοθετικού Περιεχομένου της 18ης Ιουλίου 2015 (Α΄ 84).

Σύμφωνα με την απόφαση:

• Αυξάνεται το ποσό ανάληψης μετρητών από 2.300 ευρώ σε 5.000 ευρώ. Συγκεκριμένα, επιτρέπεται η πραγματοποίηση ανάληψης μετρητών έως του ποσού των 5.000 ευρώ, ανά ημερολογιακό μήνα, ανά καταθέτη (Customer ID) ανά πιστωτικό ίδρυμα, από τα ιδρύματα στην Ελλάδα και στο εξωτερικό. • Αυξάνεται το ποσό μεταφοράς ευρώ ή ξένου νομίσματος στο εξωτερικό από 2.300 ευρώ σε 3.000 ευρώ. Συγκεκριμένα, επιτρέπεται η μεταφορά χαρτονομισμάτων σε ευρώ ή/ και σε ξένο νόμισμα ανά φυσικό πρόσωπο και ανά ταξίδι στο εξωτερικό. • Διευκολύνεται περαιτέρω η μεταφορά κεφαλαίων προς το εξωτερικό από τα πιστωτικά ιδρύματα και τα ιδρύματα πληρωμών. Συγκεκριμένα, επιτρέπεται η αποδοχή και εκτέλεση εντολών μεταφοράς κεφαλαίων προς το εξωτερικό έως του ποσού των 4.000 ευρώ, ανά κωδικό πελάτη (Customer ID) και ανά ημερολογιακό δίμηνο, από την 1η Ιουλίου 2018. • Διευκολύνονται οι συναλλαγές νομικών προσώπων ή επιτηδευματιών προς το εξωτερικό στο πλαίσιο των επιχειρηματικών τους δραστηριοτήτων, μέσω της αύξησης του ποσού που μπορούν να στείλουν στο εξωτερικό, από 20.000 ευρώ σε 40.000 ευρώ, για κάθε συναλλαγή ανά πελάτη και ανά ημέρα . Οι ανωτέρω συναλλαγές θα διεκπεραιώνονται απευθείας από το δίκτυο των καταστημάτων των πιστωτικών ιδρυμάτων.

Σύμφωνα με το υπουργείο Οικονομικών, η απόφαση αυτή αποτελεί ένα ακόμη βήμα στο πλαίσιο του Οδικού Χάρτη για τη σταδιακή χαλάρωση των περιορισμών στην ανάληψη μετρητών και στη μεταφορά κεφαλαίων, της 15ης Μαΐου 2017. Σημειώνεται, σύμφωνα με το υπουργείο, ότι οι αρχές στοχεύουν στην πλήρη άρση των περιορισμών το συντομότερο δυνατόν, διασφαλίζοντας ταυτόχρονα τη χρηματοπιστωτική και μακροοικονομική σταθερότητα.

(Με πληροφορίες από ΑΠΕ-ΜΠΕ)