http://www.huffingtonpost.gr/entry/klimakonetai-e-entase-ste-nikarayoea-toes-100-plesiazoen-oi-nekroi-apo-tis-antikevernetikes-diadeloseis_gr_5b10d4c5e4b0d5e89e1e6d71?utm_hp_ref=gr-homepage
['Huffpost Greece']
2018-06-01 08:19:33+03:00
Κλιμακώνεται η ένταση στη Νικαράγουα. Τους 100 πλησιάζουν οι νεκροί από τις αντικυβερνητικές διαδηλώσεις
 
INTI OCON via Getty Images

Δεκαπέντε άνθρωποι έχασαν τη ζωή τους και πάνω από 200 τραυματίστηκαν την Τετάρτη, ένα από τα πλέον πολύνεκρα 24ωρα βίαιων επεισοδίων αφότου εκδηλώθηκε το κύμα κινητοποιήσεων εναντίον του προέδρου της Νικαράγουας Ντανιέλ Ορτέγα, πριν από περίπου ενάμιση μήνα, γνωστοποίησε η αστυνομία την Πέμπτη. Την αιματοχυσία καταδίκασε η ιερά σύνοδος των ρωμαιοκαθολικών αρχιεπίσκοπων της Νικαράγουας, η οποία κατήγγειλε μια «οργανωμένη και συστηματική επίθεση» εναντίον των αντικυβερνητικών διαδηλωτών και ακύρωσε τις συνομιλίες με την κυβέρνηση του Ορτέγα, οι οποίες προγραμματιζόταν να επαναληφθούν την Πέμπτη και στις οποίες η ίδια έχει αναλάβει ρόλο μεσολαβητή. ΔΙΑΒΑΣΤΕ ΕΠΙΣΗΣ: Δύο νεκροί και 54 τραυματίες σε επεισόδια στη Νικαράγουα Αυτόπτες μάρτυρες υποστήριξαν ότι ομάδες ενόπλων προσκείμενων στην κυβέρνηση άνοιξαν πυρ εναντίον διαδηλωτών την Τετάρτη, Ημέρα της Μητέρας στη Νικαράγουα. Οι πορείες που έγιναν στόχος διεξάγονταν για την απότιση φόρου τιμής στους 80 νεκρούς από την έναρξη των αντικυβερνητικών διαδηλώσεων.

Anadolu Agency via Getty Images

«Ο αριθμός των ανθρώπων οι οποίοι σκοτώθηκαν εξαιτίας των ενεργειών ομάδων εγκληματιών που δρουν φορώντας μάσκες είναι 15», δήλωσε ο υποδιευθυντής της αστυνομίας της χώρας Φρανσίσκο Δίας και διευκρίνισε ότι επτά άνθρωποι σκοτώθηκαν στην πρωτεύουσα Μανάγκουα. Κατά την αντιπολίτευση και οργανώσεις υπεράσπισης ανθρωπίνων δικαιωμάτων υπήρξαν επίσης θύματα στη Λεόν και στη Μασάγια. Ο στρατός ανακοίνωσε ότι προσέφερε ιατρικές φροντίδες σε πολλούς από τους τραυματίες, ανάμεσά τους και πολλούς αστυνομικούς. Η κυβέρνηση διέψευσε τις καταγγελίες της αντιπολίτευσης και οργανώσεων υπεράσπισης των ανθρωπίνων δικαιωμάτων ότι οι δράστες των επιθέσεων ήταν υποστηρικτές της και επέμεινε πως δεν ευθύνεται εκείνη για τη βία στις διαδηλώσεις που άρχισαν τον Απρίλιο, αρχικά με αφορμή τη μεταρρύθμιση του ασφαλιστικού συστήματος, η οποία ακυρώθηκε έπειτα από μερικές ημέρες. Το Ευρωπαϊκό Κοινοβούλιο καταδίκασε την Πέμπτη αυτή που αποκάλεσε «βάρβαρη καταστολή» στη Νικαράγουα και προέτρεψε να διεξαχθούν πρόωρες εκλογές στη χώρα, προσθέτοντας τη δική του φωνή σε εκείνες της αντιπολίτευσης, επιχειρηματιών και άλλων που ζητούν από τον Ορτέγα να επισπεύσει την εκλογική διαδικασία που κανονικά θα διεξαχθεί το 2021 ή το 2022.

Oswaldo Rivas / Reuters

Η κυβέρνηση και ο Οργανισμός Αμερικανικών Κρατών στο μεταξύ γνωστοποίησαν ότι ο επικεφαλής της εκλογικής επιτροπής, ο Ρομπέρτο Ρίβας, παραιτήθηκε, εξέλιξη που ερμηνεύθηκε ως ένδειξη πως ο Ορτέγα έκανε μια υποχώρηση καθώς οι διεθνείς πιέσεις κλιμακώνονται. Τον Δεκέμβριο, οι ΗΠΑ επέβαλαν κυρώσεις στον Ρίβας, επικαλούμενες καταγγελίες ότι συσσώρευσε τεράστια προσωπική περιουσία, συμπεριλαμβανομένων ιδιωτικών αεροσκαφών και γιοτ, και κατηγορώντας τον πως ενεχόταν σε εκλογική νοθεία. Ο 72χρονος Ορτέγα εξελέγη για τρίτη συναπτή θητεία στην προεδρία το 2016 με πάνω από το 70% των ψήφων. Παρατηρητές είχαν αμφισβητήσει την αξιοπιστία της διαδικασίας. Σε επιστολή της προς τον πρόεδρο Ορτέγα, η ένωση των επιχειρηματιών COSEP προέτρεψε και αυτή τον Ντανιέλ Ορτέγα να επισπεύσει την εκλογική διαδικασία του 2021 και να συμφωνήσει με την αντιπολίτευση και οργανώσεις πολιτών για την ημερομηνία της διεξαγωγής πρόωρων εκλογών. «Με δεδομένο το μέγεθος αυτής της κρίσης, σας προτρέπουμε να καταβάλλετε κάθε προσπάθεια εντός των δυνάμεών σας για να εξευρεθεί ειρηνική λύση πριν βρεθούμε βυθισμένοι σε μια ακόμα πιο τραγική κατάσταση», σύμφωνα με την επιστολή.

Oswaldo Rivas / Reuters

Ο Ορτέγα όμως είπε σε υποστηρικτές του αναφερόμενος στην επιστολή της ένωσης των επιχειρηματιών πως η Νικαράγουα «δεν είναι ιδιωτική ιδιοκτησία», σύμφωνα με την εφημερίδα La Prensa. «Η Νικαράγουα ανήκει σε όλους μας και θα μείνουμε εδώ», πρόσθεσε ο πρόεδρος. Αναφερόμενος στις αιματηρές διαδηλώσεις, ο Ορτέγα κατήγγειλε σε ανακοίνωσή του μια «συνομωσία» της αντιπολίτευσης με σκοπό να «κατατρομοκρατηθεί» ο πληθυσμός. «Δεν υπάρχουν ούτε ομάδες κρούσης ούτε παραστρατιωτικοί της κυβέρνησης», διαβεβαίωσε ο πρόεδρος διαψεύδοντας τις κατηγορίες περί του αντιθέτου. Πρόσθεσε ότι «δεν μπορούμε να δεχθούμε το να κατηγορούμαστε για αυτά τα τραγικά και οδυνηρά γεγονότα τα οποία δεν προκαλέσαμε και δεν θα προκαλούσαμε ποτέ». Ο άλλοτε ήρωας της επανάστασης των Σαντινίστας, που ανέτρεψε τη δικτατορία της Νικαράγουας το 1979, βρίσκεται αντιμέτωπος με ένα κύμα διαδηλώσεων χωρίς προηγούμενο από τη 18η Απριλίου.

Oswaldo Rivas / Reuters