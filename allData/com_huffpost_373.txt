http://www.huffingtonpost.gr/entry/apeiletike-epistole-elave-o-teos-proedros-toe-ste-nikos-sakellarioe_gr_5b0fc168e4b05ef4c22b1b2c?utm_hp_ref=gr-homepage
['Huffpost Greece']
2018-05-31 12:38:58+03:00
Απειλητική επιστολή έλαβε ο τέως πρόεδρος του ΣτΕ, Νίκος Σακελλαρίου
 
Ο παραιτηθείς πρόσφατα πρόεδρος του Συμβουλίου Επικρατείας, Νικόλαος Σακελλαρίου, έλαβε απειλητική επιστολή λίγες ημέρες μετά την επίθεση των μελών της συλλογικότητας Ρουβίκωνα και άλλων στο Ανώτατο Ακυρωτικό Δικαστήριο.

Σύμφωνα με πληροφορίες, η επιστολή με απειλητικό περιεχόμενο έφθασε στο σπίτι του παραιτηθέντος προέδρου στο Κολωνάκι, στην οποία διατυπώνονται ευθείες απειλές σε βάρος του, ενώ υπάρχει αναφορά ”για καταδίκη του από λαϊκό δικαστήριο”. Να σημειωθεί ότι η επιστολή αυτή είναι δεύτερη κατά σειρά με απειλές κατά του κ. Σακελλαρίου, καθώς ανάλογη επιστολή είχε σταλεί στον τέως πρόεδρο του ΣτΕ το περασμένο καλοκαίρι.

Υπενθυμίζεται ότι με Προεδρικό Διάταγμα της 25ης Μαΐου 2018, του υπουργού Δικαιοσύνης Σταύρου Κοντονή, το οποίο δημοσιεύθηκε στην Εφημερίδα της Κυβερνήσεως στις 29 Μαΐου 2018, έγινε δεκτή η από 16 Μαΐου 2018 υποβληθείσα αίτηση παραίτησης του κ. Σακελλαρίου.

Πάντως, για την ανάγκη αύξησης των μέτρων φρούρησης των δικαστικών μεγάρων αλλά και ανώτατων δικαστικών λειτουργών έχουν απευθύνει εκκλήσεις δικαστικές Ενώσεις, ο Δικηγορικός Σύλλογος Αθηνών, ο κ. Σακελλαρίου πριν την παραίτησή του, κ.ά.