http://www.huffingtonpost.gr/entry/le-monde-o-toerismos-tes-adrianoepoles-marazonei-meta-te-sellepse-ton-ellenon-stratiotikon_gr_5b0ffb90e4b05ef4c22ba22e?utm_hp_ref=gr-homepage
['Huffpost Greece']
2018-05-31 16:44:27+03:00
Le Monde: Ο τουρισμός της Αδριανούπολης μαραζώνει μετά τη σύλληψη των Ελλήνων στρατιωτικών
 
«Ο τουρισμός της Αδριανούπολης έχει μαραζώσει μετά το επεισόδιο της σύλληψης των δύο Ελλήνων στρατιωτικών στο τουρκικό έδαφος με την κατηγορία της κατασκοπείας, συμβάν που ανέβασε την ένταση μεταξύ Αθηνών και Άγκυρας», γράφει η γαλλική εφημερίδα Le Monde.

«Οι Έλληνες τουρίστες δεν έρχονται πλέον να κάνουν τα ψώνια τους στην Αδριανούπολη και αυτό γίνεται πολύ αισθητό από τους εμπόρους στην πόλη που διαμαρτύρονται για την αδιαφορία της Άγκυρας. Οι κακές σχέσεις με την Ελλάδα απελπίζουν τον Fevzi Pekcanli, πρόεδρο του αντιπολιτευόμενου Ρεπουμπλικανικού Λαϊκού Κόμματος (CHP) για την περιοχή της Αδριανούπολης, ο οποίος κατάγεται από τη Θεσσαλονίκη και αναρωτιέται μήπως η τουρκική κυβέρνηση, καθυστερώντας να δικάσει τους Έλληνες στρατιωτικούς, έχει αποφασίσει να τους κρατά ως όμηρους.

«Την πλειοψηφία του εκλογικού σώματος στην Αδριανούπολη, στα σύνορα της Τουρκίας με την Ευρώπη, δεν την αγγίζει η ”εθνικιστική ρητορική” του Ερντογάν πριν από τις πρόωρες εκλογές της 24ης Ιουνίου», γράφει η γαλλική εφημερίδα.

«Στους τοίχους δεν υπάρχουν αφίσες του Τούρκου προέδρου, σε αντίθεση με πολλές άλλες τουρκικές πόλεις, ενώ πραγματοποιούνται λίγες μόνο προεκλογικές συγκεντρώσεις. Αντίθετα στην πόλη, προπύργιο του κεντροαριστερού Δημοκρατικού Κόμματος (CHΡ), τα πορτραίτα του Κεμάλ Ατατούρκ δεσπόζουν παντού. Η Αδριανούπολη στην Ανατολική Θράκη είναι φιλο-ευρωπαϊκή πόλη και έντονα αντί Ερντογανική. Τόσο η πόλη όσο και η ευρύτερη περιοχή ψήφισαν 70% εναντίον του σχεδίου παραχώρησης υπερεξουσιών στον πρόεδρο, στο δημοψήφισμα του Απριλίου 2017, που έγινε στα μέτρα του ισχυρού ανδρός της Τουρκίας», σημειώνει η Le Monde. «Στην Αδριανούπολη υπάρχει ένα έντονο αίσθημα αντίστασης στον Ερντογάν», διαβεβαιώνει ο Mete Türkan που είναι επικεφαλής του Καλού Κόμματος, του κεντροδεξιού πολιτικού σχηματισμού που ιδρύθηκε πρόσφατα.

(με πληροφορίες από ΑΠΕ-ΜΠΕ)