http://www.huffingtonpost.gr/entry/to-chroniko-tes-aimateres-maches-metaxe-amerikanon-katadromeon-kai-roson-misthoforon-ste-seria_gr_5b1004a4e4b0fcd6a83468ae?utm_hp_ref=gr-homepage
['Huffpost Greece']
2018-05-31 17:27:50+03:00
To χρονικό της αιματηρής μάχης μεταξύ Αμερικανών καταδρομέων και Ρώσων μισθοφόρων στη Συρία
 
Το πλήρες χρονικό της σύγκρουσης μεταξύ Αμερικανών καταδρομέων και Ρώσων μισθοφόρων στη Συρία στις 7 Φεβρουαρίου παρουσιάζεται σε εκτενές δημοσίευμα των New York Times, που επικαλούνται στοιχεία συνεντεύξεις και έγγραφα. Το Πεντάγωνο χαρακτηρίζει τη σύγκρουση μια «πράξη αυτοάμυνας» απέναντι σε φιλοκυβερνητική δύναμη, η οποία περιελάμβανε εκατοντάδες ενόπλους – μεταξύ των οποίων πολλοί Ρώσοι μισθοφόροι- οχήματα και πυροβολικό.

Ο φόβος μιας αναμέτρησης μεταξύ αμερικανικών και ρωσικών δυνάμεων στη Συρία υπάρχει εδώ και καιρό, καθώς οι δύο χώρες – οι σχέσεις των οποίων βρίσκονται σε ψυχροπολεμικά επίπεδα- υποστηρίζουν διαφορετικές πλευρές στον επταετή συριακό εμφύλιο. Γενικότερα, οι αμερικανικές (δυτικές εν γένει) και ρωσικές δυνάμεις τηρούν αποστάσεις, επικοινωνώντας μέσω ειδικών γραμμών αποκλιμάκωσης. Στη συγκεκριμένη περίπτωση, τις ημέρες πριν τη μάχη, η Ρωσία και οι ΗΠΑ υποστήριζαν δύο διαφορετικές πολεμικές επιχειρήσεις κατά του ISIS, στις απέναντι όχθες του Ευφράτη, στην επαρχία Ντέιρ αλ Ζορ.

Αμερικανοί αξιωματούχοι είχαν επισημάνει αύξηση των δυνάμεων στην περιοχή, ωστόσο η απάντηση της ρωσικής πλευράς ήταν πως δεν ήταν υπό τον έλεγχό τους οι δυνάμεις που συγκεντρώνονταν κοντά στον ποταμό, αν και οι Αμερικανοί είχαν υποκλέψει επικοινωνίες στα ρωσικά. Τα σχετικά έγγραφα περιγράφουν τη δύναμη ως φιλοκυβερνητική, πιστή στον πρόεδρο Άσαντ, η οποία αποτελούνταν από μερικούς Σύριους στρατιώτες και προσκείμενες στην κυβέρνηση πολιτοφυλακές αλλά η πλειονότητα ήταν Ρώσοι μισθοφόροι/ παραστρατιωτικοί, κατά πάσα πιθανότητα μέλη του Wagner Group, μιας σκιώδους εταιρείας που θεωρείται πως αναλαμβάνει «δουλειές» για το Κρεμλίνο με τις οποίες η ρωσική κυβέρνηση δεν θέλει να συνδέεται. «Η ρωσική διοίκηση στη Συρία μας διαβεβαίωσε ότι δεν ήταν δικοί τους» είπε ο υπουργός Άμυνας των ΗΠΑ, Τζιμ Μάτις, ενώπιον γερουσιαστών τον προηγούμενο μήνα, προσθέτοντας πως ακολούθως έδωσε εντολή στον στρατηγό Τζόζεφ Ντάνφορντ Τζούνιορ, επικεφαλής του Γενικού Επιτελείου, να εξοντωθεί η συγκεκριμένη δύναμη.

Το χρονικό της μάχης

Την 7η Φεβρουαρίου μια ομάδα περίπου 30 καταδρομέων της Δύναμης Δέλτα και των Ρέιντζερ επιχειρούσε μαζί με κουρδικές και αραβικές δυνάμεις σε ένα μικρό φυλάκιο κοντά σε εγκατάσταση αερίου της Conoco κοντά στην πόλη της Ντέιρ αλ Ζουρ. Ταυτόχρονα, περίπου 32 χιλιόμετρα μακριά, σε βάση υποστήριξης υπήρχε μια άλλη αμερικανική δύναμη, που αποτελούνταν από πρασινοσκούφηδες και πεζοναύτες, που παρακολουθούσαν μέσω drones τη συγκέντρωση της εχθρικής δύναμης στην περιοχή- η οποία άρχισε να κινείται αργά προς την εγκατάσταση της Conoco στις 3 το μεσημέρι. Νωρίς το βράδυ, πάνω από 500 άνδρες και 27 οχήματα- περιλαμβανομένων αρμάτων μάχης και τεθωρακισμένων οχημάτων μεταφοράς προσωπικού- βρίσκονταν στην περιοχή. Από πλευράς τους, οι Αμερικανοί είχαν θέσει σε ετοιμότητα τις αεροπορικές τους δυνάμεις στην περιοχή, ενώ η δεύτερη δύναμη (πρασινοσκούφηδες και πεζοναύτες) έθετε σε ετοιμότητα μια μικρή μονάδα αντίδρασης, 16 στρατιωτών σε τέσσερα οχήματα, με βαρύ οπλισμό που περιελάμβανε αντιαρματικά όπλα.

Στις 8.30 το βράδυ τρία ρωσικής κατασκευής άρματα μάχης Τ-72 έφτασαν σε απόσταση ενός μιλίου (1,6 χλμ) από την εγκατάσταση, ενώ κατά τις 10 πλησίαζαν και άλλα άρματα μάχης και τεθωρακισμένα, που είχαν εμφανιστεί από μια περιοχή με σπίτια. Μισή ώρα αργότερα, άρχισε η μάχη, με το φυλάκιο να δέχεται πυρά αρμάτων μάχης, πυροβολικού και όλμων.