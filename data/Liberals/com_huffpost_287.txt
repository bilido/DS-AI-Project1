http://www.huffingtonpost.gr/entry/meta-to-demopsefisma-sten-pydm-e-kerose-tes-semfonias-apo-ten-ellada_gr_5b101c98e4b05ef4c22bfc97
['Κώστας Πουλακίδας', 'Huffpost Greece']
2018-05-31 19:08:20+03:00
Μετά το δημοψήφισμα στην ΠΓΔΜ η κύρωση της συμφωνίας από την Ελλάδα
 
Η Ελλάδα θα κυρώσει συμφωνία με την ΠΓΔΜ μετά τη διεξαγωγή του δημοψηφίσματος στη γειτονική χώρα: Αυτό διαμηνύουν κυβερνητικές πηγές από την Αθήνα, καταρρίπτοντας με τον τρόπο αυτό την κριτική της αντιπολίτευσης ότι «παραδίδεται» το όπλο που έχει η ελληνική πλευρά στη διαπραγμάτευση.

Ειδικότερα, κυβερνητικές πηγές επισήμαιναν ότι η ελληνική Βουλή θα κληθεί να κυρώσει τη συμφωνία αφού αυτή κυρωθεί από τη βουλή της ΠΓΔΜ και αφού διεξαχθεί το δημοψήφισμα στη γειτονική χώρα. Αυτό σημαίνει ότι η κύρωση από την ελληνική πλευρά θα γίνει στα τέλη του φθινοπώρου, καθώς η κυβέρνηση Ζάεφ θα ζητήσει η προθεσμία για τη διεξαγωγή του δημοψηφίσματος να τελειώνει τον Σεπτέμβριο ή τον Οκτώβριο.

Όσον αφορά στο ζήτημα της ονομασίας, φαίνεται ότι πιο πιθανά είναι το «Severna Macedonia» («Βόρεια Μακεδονία») ή το «Gorna Macedonia» («Άνω Μακεδονία»). Υπάρχει επίσης το ενδεχόμενο μίας λέξης, ή ακόμη και αμετάφραστου (δεν είναι όμως το πιθανότερο).

Σε κάθε περίπτωση το κείμενο της συμφωνίας που έχει διαμορφωθεί ως τώρα κρατείται ως επτασφράγιστο μυστικό και το έχουν εξετάσει 12 εμπειρογνώμονες τεχνοκράτες οι οποίοι έχουν κάνει τις παρατηρήσεις τους.