http://www.huffingtonpost.gr/entry/sten-anakritria-sten-ko-ta-kakopoiemena-paidia-tes-leroe_gr_5b0ff27be4b0870ebd08f7a5
['Huffpost Greece']
2018-05-31 16:59:22+03:00
Στην ανακρίτρια στην Κω τα κακοποιημένα παιδιά της Λέρου. Ερωτηματικά για τα κλειστά στόματα και την αντιμετώπιση των αρχών
 
Αποτροπιασμό και πολλά ερωτηματικά για τα κλειστά στόματα προκαλούν όσα γίνονται γνωστά για την υπόθεση της κακοποίησης παιδιών στη Λέρο από τους ίδιους τους γονείς τους.

Οι γονείς, ηλικίας 52 και 47 ετών, έχουν ήδη ομολογήσει τις αποτρόπαιες πράξεις τους ενώ σύμφωνα με την εφημερίδα Δημοκρατική, θα απολογηθούν ενώπιον του Ανακριτή της Κω την Παρασκευή. Πληροφορίες αναφέρουν ότι κανείς δικηγόρος δεν ήθελε να αναλάβει την υπεράσπιση τους, έτσι, ορίστηκαν δύο δικηγόροι από την ανακρίτρια. Ο 52χρονος πατέρας εργάζεται στο ψυχιατρείο της Λέρου ως εργάτης γενικών καθηκόντων.

Για την υπόθεση έχει παρέμβει ήδη η εισαγγελέας του Αρείου Πάγου και τα παιδιά βρίσκονται στην Κω, όπου εξετάζονται από ψυχολόγο. Με παραγγελία της προς την Εισαγγελία Πρωτοδικών της Κω, η κυρία Δημητρίου ζητά να εξεταστούν τα παιδιά από ειδικούς παιδοψυχιάτρους, να φύγουν από τη Λέρο προκειμένου να εγκατασταθούν σε ειδική δομή, ώστε να λάβουν τη φροντίδα που απαιτείται, και να ερευνηθεί και το τέταρτο, μεγαλύτερο παιδί της οικογένειας, το οποίο πάσχει από νοητική στέρηση, αν και αυτό έχει κακοποιηθεί.

Ο 23χρονος γιος με νοητική υστέρηση, η 14χρονη κόρη του ζεύγους και το 8χρονο αδελφάκι τους θα εξεταστούν από ιατροδικαστή για να διαπιστωθεί το μέγεθος της κακοποίησης που υπέστησαν όλα αυτά τα χρόνια. Στην ανακρίτρια καταθέτει και ο 27χρονος, μεγαλύτερος γιος, που είχε φύγει από το σπίτι.