http://www.huffingtonpost.gr/entry/e-ee-perna-sten-antepithese-meta-ten-kerexe-emporikoe-polemoe-apo-tis-epa-antimetra-kai-prosfeye-ston-poe-yia-toes-dasmoes_gr_5b10d549e4b0d5e89e1e6ddc
['Huffpost Greece']
2018-06-01 08:36:27+03:00
Η ΕΕ περνά στην αντεπίθεση μετά την κήρυξη «εμπορικού πολέμου» από τις ΗΠΑ. Αντίμετρα και προσφυγή στον ΠΟΕ για τους δασμούς
 
Την επιμονή του αμερικανού προέδρου Ντόναλντ Τραμπ να επιβάλλει υψηλότατους δασμούς στην εισαγωγή χάλυβα και αλουμινιου από τον Καναδά, το Μεξικό και τις χώρες της ΕΕ, ακολουθούν τώρα τα αναμενόμενα αντίποινα των χωρών που απαντούν σε αυτό που ήδη πολλοί χαρακτηρίζουν ως «κήρυξη εμπορικού πολέμου».

Ήδη ο Καναδάς ανακοίνωσε την επιβολή δασμών ύψους 12,8 δισεκ. δολαρίων ΗΠΑ σε εισαγόμενα αμερικανικά προϊόντα ενώ σε αντίστοιχες κινήσεις θα προχωρήσει το Μεξικό ενώ με αντίμετρα, προειδοποιεί η ΕΕ δια στόματος του προέδρου της Κομισιόν. «Η Ευρωπαϊκή Ένωση δεν μπορεί να μείνει άπραγη (...). Αυτό που μπορούν να κάνουν εκείνοι, είμαστε εξίσου ικανοί να το κάνουμε και εμείς» είπε ο Ζαν Κλοντ Γιούνκερ, υπογραμμίζοντας πως θα υπάρξει και προσφυγή στον Παγκόσμιο Οργανισμού Εμπορίου προς επίλυση της διένεξης.

Γερμανία: Κατάφωρη παραβίαση του διεθνούς δικαίου

«Αυτή η μονομερής απόφαση είναι λαθεμένη και κατά την άποψή μου παραβιάζει το διεθνές δίκαιο», σχολίασε ο υπουργός Οικονομικών της Γερμανίας Όλαφ Σολτς, τονίζοντας τη σημασία που αποδίδει το Βερολίνο στην τήρηση ενός συστήματος βασισμένου σε κανόνες ως προς τις ελεύθερες εμπορικές συναλλαγές. Όπως συμπλήρωσε η ΕΕ θα αντιδράσει «σθεναρά» αλλά «με εχέφρονα τρόπο» και θα υπάρξει συντονισμός ανάμεσα στις χώρες μέλη της και τους εταίρους της. Ακόμη, ο Σολτς διαβεβαίωσε ότι η ΕΕ είναι έτοιμη να προσέλθει σε μια συζήτηση για τους δασμούς γενικότερα με τις ΗΠΑ, αλλά μόνον αφού η Ουάσινγκτον εξαιρέσει μόνιμα την Ευρώπη από τους δασμούς στον χάλυβα και στο αλουμίνιο. Νωρίτερα η Καγκελάριος, Άγκελα Μέρκελ δήλωνε πως οι δασμοί είναι παράνομοι και προειδοποιούσε για τον κίνδυνο μιας ραγδαίας κλιμάκωσης «που θα ζημιώσει ολόκληρο τον κόσμο».

Γαλλία: Καμία διαπραγμάτευση υπό την πίεση των δασμών

Αντίστοιχα ο γάλλος πρόεδρος Εμανουέλ Μακρόν επικοινώνησε τηλεφωνικά με τον Ντόναλντ Τραμπ και τους επισήμανε πως η απόφαση που πήρε «παράνομη», «λαθεμένη» και ότι η ΕΕ θα ανταποδώσει «με τρόπο σθεναρό και αναλογικό».

Προέτρεψε επίσης τον Τραμπ να συναινέσει η κυβέρνησή του να συμμετάσχει σε διαπραγματεύσεις με την ΕΕ, την Κίνα και την Ιαπωνία για να ενισχυθούν οι κανόνες και η λειτουργία του Παγκόσμιου Οργανισμού Εμπορίου (ΠΟΕ), προστίθεται στην ανακοίνωση της γαλλικής προεδρίας, στην οποία δεν δίνεται καμιά διευκρίνιση για την απάντηση του ρεπουμπλικάνου. Ο δε υπουργός Οικονομικών της Γαλλίας δηλώνει πως η χώρα του δεν έχει καμιά πρόθεση να διαπραγματευθεί με τις ΗΠΑ «υπό την πίεση» της επιβολής δασμών στις εισαγωγές χάλυβα και αλουμινίου. «Θα αρνηθούμε να διαπραγματευθούμε υπό πίεση» δήλωσε, επισημαίνοντας πως το ίδιο ισχύει συνολικά για την ΕΕ, κάτι που έχει ήδη καταστήσει, όπως είπε, σαφές στον υπουργό Εμπορίου των ΗΠΑ.

Παρέμβαση του κεντρικού τραπεζίτη της Ιαπωνίας

Στο μεταξύ ο διοικητής της Τράπεζας της Ιαπωνίας Χαρουχίκο Κουρόντα απηύθυνε έκκληση να γίνει «έλλογος» διάλογος μεταξύ των χωρών της Ομάδας των Επτά (G7) για να προληφθεί ο κίνδυνος τα μέτρα προστατευτισμού να πλήξουν την παγκόσμια οικονομία. «Δεν νομίζω ότι το κύμα του ελεύθερου εμπορίου θα αλλάξει κατεύθυνση. Αλλά είναι σημαντικό να συνεχίσουμε τη συζήτηση, ώστε η κατάσταση να μην κλιμακωθεί», τόνισε ο Κουρόντα απευθυνόμενος σε δημοσιογράφους κατά την άφιξή του στο Ουίσλερ, στον Καναδά, όπου πρόκειται να διεξαχθεί η σύνοδος των υπουργών Οικονομικών και των επικεφαλής των κεντρικών τραπεζών της Ομάδας των Επτά πιο βιομηχανικά ανεπτυγμένων χωρών του πλανήτη.

Αναταράξεις στη Wall Street