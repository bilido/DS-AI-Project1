http://www.huffingtonpost.gr/entry/veto-apo-epa-sto-schedio-apofases-yia-ten-prostasia-ton-palaistinion_gr_5b10d825e4b010565aaab58a
['Huffpost Greece']
2018-06-01 08:35:22+03:00
Βέτο από ΗΠΑ στο σχέδιο απόφασης για την προστασία των Παλαιστίνιων
 
Οι Ηνωμένες Πολιτείες της Αμερικής θα ασκήσουν «αναμφίβολα» βέτο στο σχέδιο ψηφίσματος το οποίο κατήρτισε και υπέβαλε στο Συμβούλιο Ασφαλείας του Οργανισμού Ηνωμένων Εθνών το Κουβέιτ, κράτος-μη μόνιμο μέλος του που εκπροσωπεί τις αραβικές χώρες, με το οποίο αξιώνεται να ληφθούν μέτρα για την προστασία των άμαχων Παλαιστίνιων στη Λωρίδα της Γάζας και την κατεχόμενη Δυτική Όχθη, διεμήνυσε την Πέμπτη η αμερικανίδα πρεσβεύτρια στον ΟΗΕ, η Νίκι Χέιλι.

Η ψηφοφορία επί του σχεδίου απόφασης, που αρχικά προβλεπόταν να γίνει την Πέμπτη, αναβλήθηκε εντέλει για σήμερα Παρασκευή στις 22:00 (ώρα Ελλάδας).

ΔΙΑΒΑΣΤΕ ΣΧΕΤΙKA: Αιματηρά επεισόδια στα σύνορα της Λωρίδας της Γάζας με το Ισραήλ

Η Χέιλι περιέγραψε το κείμενο που πρότεινε το Κουβέιτ ως μια «προσέγγιση βασικά μονομερή», «ηθικά χρεοκοπημένη» που «δεν θα συμβάλλει παρά μόνο στην υπονόμευση των συνεχιζόμενων ειρηνευτικών προσπαθειών μεταξύ των Ισραηλινών και των Παλαιστίνιων».

Οι ΗΠΑ διένειμαν ένα δικό τους σχέδιο απόφασης, το οποίο καταδικάζει τη Χαμάς για τα πρόσφατα βίαια επεισόδια στη Γάζα και απαιτεί η Χαμάς και ο Ισλαμικός Τζιχάντ να «σταματήσουν όλες τις βίαιες δραστηριότητες και τις προκλητικές ενέργειες, συμπεριλαμβανομένων αυτών κατά μήκος του φράκτη ασφαλείας» σύμφωνα με το κείμενο που συμβουλεύθηκε το Γαλλικό Πρακτορείο.

Δεν είναι ξεκάθαρο αν θα γίνει ψηφοφορία και για τα δύο σχέδια, αυτό του Κουβέιτ και αυτό των ΗΠΑ, που ενδέχεται να μην συγκεντρώσει επαρκή υποστήριξη.

Το Κουβέιτ είχε παρουσιάσει το σχέδιο απόφασης αυτό πριν από δύο εβδομάδες, αξιώνοντας αρχικά να αναπτυχθεί μια διεθνής δύναμη προστασίας των Παλαιστινίων, μετά τον θάνατο περίπου 60 διαδηλωτών από τις σφαίρες και τα δακρυγόνα ισραηλινών στρατιωτών στα σύνορα της Λωρίδας της Γάζας με το Ισραήλ.

Τουλάχιστον 122 Παλαιστίνιοι έχουν σκοτωθεί από ισραηλινά πυρά από τα τέλη του Μαρτίου, στη συντριπτική τους πλειονότητα κατά μήκος του τείχους στα σύνορα. Ουδείς Ισραηλινός έχει χάσει τη ζωή του.

Η οριστική εκδοχή του σχεδίου απόφασης του Κουβέιτ καλεί να «εξεταστούν μέτρα που θα εγγυώνται την ασφάλεια και την προστασία» των παλαιστίνιων αμάχων και ζητεί από τον Γενικό Γραμματέα του ΟΗΕ Αντόνιο Γκουτέρες να παρουσιάσει μια έκθεση για έναν ενδεχόμενο «διεθνή μηχανισμό προστασίας».

Την Τρίτη, στη Λωρίδα της Γάζας και στις περιοχές γύρω από αυτή, στην ισραηλινή επικράτεια, ξέσπασε η σοβαρότερη στρατιωτική αναμέτρηση ανάμεσα στα δύο μέρη έπειτα από τον πόλεμο του 2014. Η Χαμάς και ο Ισλαμικός Τζιχάντ εκτόξευσαν δεκάδες ρουκέτες και έβαλλαν με όλμους εναντίον του Ισραήλ, το οποίο ανταπέδωσε πλήττοντας δεκάδες θέσεις των δυο οργανώσεων στη Λωρίδα της Γάζας.

«Η απόφαση καλεί το Ισραήλ να σταματήσει αμέσως τις ενέργειες αυτοάμυνας» αλλά «δεν αναφέρεται στις επιθετικές ενέργειες της Χαμάς εναντίον των δυνάμεων ασφαλείας και των πολιτών» του Ισραήλ, έκρινε η Χέιλι σε ανακοίνωση που δημοσιοποίησε.

Ξεκαθάρισε ότι «οι ΗΠΑ θα ασκήσουν αναμφίβολα βέτο στο σχέδιο απόφασης του Κουβέιτ».

Εάν περάσει από τα λόγια στις πράξεις, θα πρόκειται για το δεύτερο βέτο της Χέιλι με αφορμή την ισραηλινοπαλαιστινιακή διένεξη. Τον Δεκέμβριο, οι ΗΠΑ είχαν ασκήσει το δικαίωμά αρνησικυρίας που διαθέτουν για να εμποδίσουν την επικύρωση από το ΣΑ μιας ανακοίνωσης υπέρ της οποίας είχαν ταχθεί και τα 14 άλλα μέλη του και απέρριπτε την απόφαση του αμερικανού προέδρου Ντόναλντ Τραμπ να αναγνωρίσει την Ιερουσαλήμ ως την πρωτεύουσα του Ισραήλ και να μεταφέρει στην πόλη την αμερικανική πρεσβεία.

Για τη Νίκι Χέιλι, κάθε χώρα που θα υποστηρίξει το ψήφισμα που εισηγείται το Κουβέιτ «θα δείξει καθαρά ότι δεν είναι σε θέση να πάρει μέρος σε αξιόπιστες διαπραγματεύσεις» για το Μεσανατολικό.

Για να υιοθετηθεί ένα ψήφισμα ή μια απόφαση από το Συμβούλιο, πρέπει να λάβει τουλάχιστον 9 ψήφους και κανένα από τα κράτη-μόνιμα μέλη του (ΗΠΑ, Βρετανία, Γαλλία, Ρωσία, Κίνα) να μην ασκήσει βέτο.