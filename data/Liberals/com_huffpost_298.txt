http://www.huffingtonpost.gr/entry/senechizontai-oi-epafes-metaxe-voreias-kai-notias-koreas-enopsei-tes-senodoe-korefes-ton-kim-yionyk-oen-tramp_gr_5b10cfe6e4b02143b7cb24de
['Huffpost Greece']
2018-06-01 07:55:59+03:00
Συνεχίζονται οι επαφές μεταξύ Βόρειας και Νότιας Κορέας ενόψει της συνόδου κορυφής των Κιμ Γιονγκ Ουν-Τραμπ
 
Αντιπροσωπείες υψηλού επιπέδου της Βόρειας και της Νότιας Κορέας συναντώνται σήμερα για να συζητήσουν σχετικά με τη βελτίωση των διμερών σχέσεων, πριν από την αναμενόμενη σύνοδο κορυφής του αμερικανού προέδρου Ντόναλντ Τραμπ και του βορειοκορεάτη ηγέτη Κιμ Γιονγκ Ουν.

Οι διακορεατικές συνομιλίες αρχικά προβλεπόταν να διεξαχθούν στις αρχές του μήνα, αλλά ανεστάλησαν αιφνίδια από την Πιονγκγιάνγκ σε αντίδραση για κοινά στρατιωτικά γυμνάσια της Σεούλ και της Ουάσινγκτον.

Όμως, την επομένη της αποπεράτωσης των γυμνασίων «Max Thunder», την 25η Μαΐου, ο βορειοκορεάτης ηγέτης και ο νοτιοκορεάτης πρόεδρος Μουν Τζε-ιν συμμετείχαν σε μια απροσδόκητη σύνοδο κορυφής στο χωριό Πανμουντζόμ, στην αποστρατιωτικοποιημένη ζώνη που κόβει τη χερσόνησο στα δύο. Επρόκειτο για τη δεύτερη σύνοδο κορυφής, μετά από εκείνη η οποία διεξήχθη στα τέλη του Απριλίου.

«Θα συζητήσουμε τρόπους για να τεθούν σε εφαρμογή αποτελεσματικά και ομαλά οι συμφωνίες στις οποίες κατέληξαν οι δύο ηγέτες», τόνισε σε δημοσιογράφους ο υπουργός Ενοποίησης της Νότιας Κορέας Τσου Μιονγκ-γκιουν πριν αναχωρήσει για το Πανμουντζόμ.

Οι επαφές έχουν επίσης σκοπό «να δημιουργηθεί μια θετική ατμόσφαιρα ενόψει της συνόδου Ουάσινγκτον/Πιονγκγιάνγκ», πρόσθεσε ο ίδιος.

Ανάμεσα στα θέματα που θα εξεταστούν είναι η αποκατάσταση των σιδηροδρομικών και των οδικών συνδέσεων των δύο κρατών και η συγκρότηση μιας κοινής ομάδας για να λάβει μέρος στους ασιατικούς αγώνες στην Τζακάρτα τον Αύγουστο.

Ήταν οι χειμερινοί Ολυμπιακοί Αγώνες στην Πιοντσάν της Νότιας Κορέας αυτοί που αποτέλεσαν την αφορμή για τη θεαματική επαναπροσέγγιση η οποία βρίσκεται σε εξέλιξη στη χερσόνησο. Ο Κιμ έστειλε στους αγώνες πολυμελή ομάδα αθλητών, τσιρλίντερς και κορυφαίους αξιωματούχους, ανάμεσά τους και την αδελφή του, σύμβουλό του και μέλος της κυβέρνησής του.

Η Βόρεια Κορέα πρότεινε οι δύο χώρες να διεξαγάγουν από κοινού έναν εορτασμό για την επέτειο της συνόδου κορυφής του 2000 μέσα σε αυτόν τον μήνα, με τη συμμετοχή αξιωματούχων, πολιτικών και επιχειρηματιών.

Η διπλωματική κινητικότητα βρίσκεται στο απόγειό της καθώς συνεχίζονται οι προετοιμασίες για τη σύνοδο Κιμ-Τραμπ, που φαίνεται πως θα γίνει παρότι ο Τραμπ ανακοίνωνε πριν από μόλις μία εβδομάδα την ακύρωσή της. Ο στρατηγός Κιμ Γιονγκ Τσολ, δεξί χέρι του βορειοκορεάτη ηγέτη, βρίσκεται στις ΗΠΑ και αναμενόταν να επιδώσει στον Ντόναλντ Τραμπ ιδιοχείρως επιστολή του Κιμ Γιονγκ Ουν.

(Με πληροφορίες από ΑΠΕ-ΜΠΕ,Reuters)