https://www.huffingtonpost.gr/entry/dioria-oliyon-24oron-apo-to-dnt-stoes-eeropaioes-kai-kerios-sto-verolino-yia-oristikes-apofaseis-schetika-me-to-elleniko-chreos_gr_5b10c8c0e4b02143b7cb2201?utm_hp_ref=gr-homepage
['Αλέξανδρος Κλώσσας', 'Oικονομικός Συντάκτης']
2018-06-01 07:38:13+03:00
Διορία ολίγων 24ωρων από το ΔΝΤ στους Ευρωπαίους, και κυρίως στο Βερολίνο, για οριστικές αποφάσεις σχετικά με το ελληνικό χρέος
 
Εν μέσω πολιτικής και οικονομικής αναταραχής στον ευρωπαϊκό νότο εξαιτίας των εξελίξεων στην Ιταλία και του νέου πολιτικού σκηνικού που δημιουργείται στην Ισπανία, σε ανώτατο επίπεδο οι θεσμοί επιδιώκουν να καταλήξουν για το ελληνικό ζήτημα.

Σύμφωνα με πολύ καλά πληροφορημένες πηγές ο χρόνος μετράει ανάποδα, καθώς όλες οι πλευρές έχουν συμφωνήσει ότι οι τελικές αποφάσεις θα πρέπει να ληφθούν τα επόμενα 24ωρα προκειμένου αμέσως μετά να προχωρήσουν οι διαδικασίες ολοκλήρωσης των διαπραγματεύσεων

Βασική κόντρα μεταξύ των θεσμών παραμένει η λύση για το χρέος καθώς τόσο η Γερμανία, όσο και το ΔΝΤ δεν δείχνουν διατεθειμένοι να υποχωρήσουν από τις θέσεις τους. Από την πλευρά του το Ταμείο διαμηνύει ότι το προηγούμενο διάστημα έκανε τις απαιτούμενες υποχωρήσεις προκειμένου να υπάρξει σύγκλιση με τους Ευρωπαίους.

Στελέχη του Ταμείου υπενθυμίζουν ότι οι εκτιμήσεις για τα δημοσιονομικά στοιχεία της Ελλάδας αναπροσαρμόστηκαν επί τα βελτίω προκειμένου να μειωθεί η απόσταση που χώριζε το ΔΝΤ από το Βερολίνο. Υπό αυτές τις συνθήκες από το Ταμείο εκτιμούν ότι προκειμένου να παραμείνουν στο ελληνικό πρόγραμμα θα πρέπει και η Γερμανία με τη σειρά της να υποχωρήσει.

Ήδη τις προηγούμενες ημέρες έγιναν τεράστιες προσπάθειες από διάφορες πλευρές προκειμένου να πείσουν τη γερμανική κυβέρνηση να κάνει τις απαιτούμενες υποχωρήσεις προκειμένου να υπάρξει προσέγγιση με το Ταμείο. Ωστόσο από το αποτέλεσμα φαίνεται ότι το Βερολίνο δεν αφήνει πολλά περιθώρια αισιοδοξίας.

Η ρύθμιση του χρέους

Από την άλλη πλευρά το ΔΝΤ επιμένει ότι σε όλα τα σενάρια το ελληνικό χρέος παραμένει μη βιώσιμο γεγονός που επιβάλει μια γενναία ρύθμιση του. Σε αυτό το πλαίσιο στελέχη του ΔΝΤ έθεσαν χρονικό περιθώριο μερικών 24ωρων προκειμένου οι Ευρωπαίοι να λάβουν τις αποφάσεις τους αναφορικά με τη διευθέτηση του ελληνικού χρέους και ως εκ τούτου με την τύχη του ΔΝΤ στο ελληνικό πρόγραμμα.

Σύμφωνα με Ευρωπαίο αξιωματούχο τον οποίο επικαλείται το πρακτορείο Reuters, αν δεν υπάρξει συμφωνία μέχρι τη Δευτέρα, το Ταμείο πιθανότατα δεν θα συμμετάσχει στο ελληνικό πρόγραμμα.

Παρά τις όποιες αντιδικίες πάντως μεταξύ ΔΝΤ και Βερολίνου, στελέχη των δανειστών επιμένουν ότι όλα θα λήξουν στην ώρα τους, καθώς επιμένουν ότι καταληκτική ημερομηνία των διαπραγματεύσεων παραμένει η 21η Ιουνίου. Σημαντικό ρόλο βέβαια για την τήρηση του χρονοδιαγράμματος θα παίξει και ο βαθμός ετοιμότητας τον οποίοι θα επιδείξει η ελληνική πλευρά την κρίσιμη ώρα.

Αυτό σημαίνει ότι δεν θα πρέπει να καθυστερήσει στην υλοποίηση των συμφωνηθέντων με τους θεσμούς, καθώς ο βαθμός ολοκλήρωσης των προαπαιτούμενων θα κρίνει πολλά και για το χρόνο ολοκλήρωσης των διαπραγματεύσεων αλλά και για το τοπίο που θα δημιουργηθεί για την επόμενη ημέρα.