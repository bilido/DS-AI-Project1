http://www.huffingtonpost.gr/entry/einai-aletheia-oti-to-192-ton-politon-pleronei-to-832-ton-foron_gr_5b0fb2a2e4b05ef4c22af1f7?utm_hp_ref=gr-homepage
['Περικλής Γκόγκας', 'Ο Περικλής Γκόγκας Είναι Αναπληρωτής Καθηγητής Στο Δημοκρίτειο Πανεπιστήμιο Θράκης.']
2018-05-31 11:49:53+03:00
Είναι αλήθεια ότι το 19,2% των πολιτών πληρώνει το 83,2% των φόρων
 
Το κείμενο αυτό βασίζεται στο σχετικό κεφάλαιο του νέου μου βιβλίου «Σύγχρονοι Ελληνικοί Μύθοι» από τις εκδόσεις Κριτική. Το βιβλίο έχει διττό στόχο καθώς επιχειρεί να:

Να αποδομήσει και να καταρρίψει μερικούς από τους πιο δημοφιλείς μύθους της σύγχρονης ελληνικής πραγματικότητας. Να δώσει το έναυσμα στον αναγνώστη για να διατηρεί πάντα μία κριτική και επιφυλακτική στάση σε ό,τι δεν έχει επιβεβαιώσει ο ίδιος μέσα από τη δική του ενδελεχή έρευνα.

Ο πρώτος στόχος επιφυλάσσει για τον αναγνώστη πολλές εκπλήξεις και ανατροπές. Θα είναι ένα πολύ ενδιαφέρον και προκλητικό ταξίδι αμφισβήτησης, προβληματισμού, σκέψης και αναζήτησης. Ο δεύτερος στόχος είναι και ο πιο σημαντικός. Η δημοκρατία, για να λειτουργεί αποτελεσματικά προς όφελος όλων, χρειάζεται ενημερωμένους πολίτες που στέκονται κριτικά απέναντι στις ατελείωτες πληροφορίες που δέχονται και που αναζητούν μόνοι ή με τη βοήθεια ειδικών απαντήσεις και ερμηνείες για τα όσα γίνονται γύρω τους.

Ο Μύθος με τους φόρους

Η φράση «το 19,2% των πολιτών πληρώνει το 83,2% των φόρων» δεν αποτελεί μύθευμα, αλλά πραγματικότητα. Όντως, έτσι, συμβαίνει. Όμως, ο μύθος κρύβεται αλλού: στην ερμηνεία αυτής της στατιστικής πληροφορίας. Για να δούμε, όμως, αρχικά, πώς προέκυψε. Στις 20 Νοεμβρίου 2017, η εφημερίδα Καθημερινή δημοσίευσε ένα άρθρο με τον παραπάνω τίτλο . Με βάση τα ευρήματα από την ανάλυση των φορολογικών εσόδων του ελληνικού δημοσίου, η εφημερίδα έριξε την ευθύνη στις κυβερνήσεις και σημειώνει: «Η υπερφορολόγηση στην Ελλάδα είναι υπόθεση των… ολίγων, γεγονός καταστροφικό για την οικονομία και τα δημόσια έσοδα, αλλά επωφελές για την κυβέρνηση που θέλει να φροντίσει για την επανεκλογή της». Δηλαδή, η κυβέρνηση επιλέγει να ρίξει το 83,2% των φόρων στο 19,2% των πολιτών, για να την ψηφίσει το υπόλοιπο 80,8%. Φυσικά, όλη αυτή η αναστάτωση στα μέσα υπονοούσε ότι οι λίγοι που πληρώνουν «είμαστε εμείς», αυτοί που δεν είναι ιδιαίτερα ευκατάστατοι, οι μισθωτοί και οι συνταξιούχοι.

Ποια είναι η πραγματικότητα;

Όταν διάβασα, για πρώτη φορά, την κατάσταση που περιγράφει η Καθημερινή για τη φορολογία στην Ελλάδα και προτού εκφράσω άποψη, θέλησα να το ψάξω περισσότερο. Δεν αμφισβήτησα τους αριθμούς, αλλά το τι περιγράφουν και το τι ακριβώς σημαίνουν. Εκεί, ακριβώς, κρύβεται και ο μύθος σε αυτή την περίπτωση: στη λάθος ερμηνεία των αριθμών.

Εγγραφείτε και ακολουθήστε ΟΙΚΟΝΟΜΙΑ Διαβάστε τις σημαντικότερες ειδήσεις της ημέρας και τις πιο ενδιαφέρουσες απόψεις στο e-mail σας. Μάθετε Περισσότερα Newsletter Παρακαλούμε εισάγετε μια έγκυρη διεύθυνση e-mail Eυχαριστούμε για την εγγραφή σας! Θα λάβετε σύντομα ένα e-mail που θα επιβεβαιώνει την εγγραφή σας. Υπήρξε ένα πρόβλημα με την επεξεργασία της εγγραφής σας. Παρακαλούμε δοκιμάστε αργότερα Facebook

Twitter

Instagram

Youtube

Το δημοσίευμα αυτό έγινε πρώτο θέμα στις ειδήσεις όλων των καναλιών και έγινε «viral». Τα σχόλια των πολιτών στις δημοσιεύσεις αυτές στο διαδίκτυο έβγαζαν μία αγανάκτηση και μία αποδοκιμασία. Αναρωτιόντουσαν: «γιατί να πληρώνουμε εμείς πάλι όλους τους φόρους», ανέφεραν ότι αυτή η κατάσταση θα πρέπει επιτέλους να αλλάξει και πολλά άλλα παρόμοια σχόλια. Επίσης, ακούσαμε και τα συνηθισμένα «αυτά μόνο στην Ελλάδα συμβαίνουν». Η αλήθεια, βέβαια, είναι ότι από αυτούς που διαμαρτύρονταν, ελάχιστοι ήταν αυτοί που συμμετείχαν στην πληρωμή του 83,2% του συνόλου των φόρων, στους οποίους αναφερόταν το στατιστικό. Τα νούμερα αυτά έπρεπε να ανησυχούν τους πιο ευκατάστατους πολίτες, αλλά και τις πιο κερδοφόρες επιχειρήσεις της χώρας μας.

Το προοδευτικό φορολογικό σύστημα

Το φορολογικό σύστημα στην Ελλάδα, όπως και στις περισσότερες χώρες του κόσμου, είναι προοδευτικό. Ο νόμος ορίζει τα κλιμάκια εισοδήματος και το ύψος του φορολογικού συντελεστή για καθένα από αυτά. Αυτό σημαίνει ότι όσο αυξάνεται το κλιμάκιο, τόσο αυξάνεται και ο φορολογικός συντελεστής.

Παράδειγμα

Έστω ότι σε μία οικονομία έχουμε 9.160 φορολογούμενους και η κατανομή τους στα διάφορα επίπεδα εισοδήματος είναι αυτή που δίνει ο Πίνακας 1, στις δύο πρώτες στήλες του. Δηλαδή, 10 φορολογούμενοι κερδίζουν από 10 εκατομμύρια ο καθένας, 50 φορολογούμενοι κερδίζουν από 5 εκατομμύρια κ.ο.κ. Η τρίτη στήλη δίνει το σύνολο εισοδημάτων στην κλίμακα, η τέταρτη τον φορολογικό συντελεστή και η τελευταία τον συνολικό φόρο. Σύμφωνα με αυτά τα δεδομένα, το συνολικό φορολογητέο εισόδημα είναι €730 εκατομμύριακαι οι συνολικοί φόροι που αναλογούν είναι €285 εκατομμύρια. Οι φορολογούμενοι στις τρεις πρώτες κατηγορίες είναι 160 άτομα και αποτελούν το 1,75% των φορολογουμένων. Αυτό το 1,75% πληρώνει €225 εκατομμύρια φόρους, δηλαδή το 78,95% του συνόλου των φόρων. Βλέπουμε, λοιπόν, ότι από το παραπάνω απλοϊκό παράδειγμα παίρνουμε ανάλογα νούμερα με τον τίτλο του μύθου που εξετάζουμε και μάλιστα, πιο εντυπωσιακά καθώς μόλις το 1,75% των φορολογουμένων πληρώνει το 78,95% των φόρων.