http://www.huffingtonpost.gr/entry/e-anoixe-ton-yrammaton-sto-ethniko-archaioloyiko-moeseio_gr_5b0fdf17e4b0870ebd08d246?utm_hp_ref=gr-homepage
['Huffpost Greece']
2018-05-31 14:47:46+03:00
Η «Άνοιξη των Γραμμάτων» στο Εθνικό Αρχαιολογικό Μουσείο
 
Στο πλαίσιο της διοργάνωσης «Αθήνα 2018. Παγκόσμια Πρωτεύουσα του Βιβλίου» το Εθνικό Αρχαιολογικό Μουσείο οργανώνει θεματικές ξεναγήσεις σπονδυλωτού χαρακτήρα στη μόνιμη έκθεση του Μουσείου.

Ξεκινώντας από την προγραφική κοινωνία της προϊστορίας, όπου τα γραμμικά μοτίβα των σφραγίδων αποτέλεσαν το συνδετικό κρίκο μεταξύ της εικονογραφίας και της γραφής, οι ξεναγήσεις ακολουθούν μια νοητή διαδρομή προς την πρώτη γραπτή απόδοση της ελληνικής γλώσσας στα ανακτορικά αρχεία πινακίδων Γραμμικής Β από την Πύλο και τις Μυκήνες. Από τη γένεση της αλφαβητικής γραφής και τα πρώτα δείγματά της που εκτίθενται στο Μουσείο, η παρουσίαση θα διατρέξει τους αιώνες της άνθησης του ελληνικού κόσμου. Η διαδρομή της ξενάγησης θα καταλήξει στην περιοδική έκθεση του Μουσείου «Αδριανός και Αθήνα. Συνομιλώντας με έναν ιδεατό κόσμο», όπου παρουσιάζεται γλαφυρά η πνευματική «Άνοιξη των Γραμμάτων» κατά την εποχή του Αδριανού που αποτέλεσε την πολιτισμική βάση του Δυτικού πολιτισμού.