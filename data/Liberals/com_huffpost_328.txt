http://www.huffingtonpost.gr/entry/yiati-oi-trayoedistries-den-prepei-na-trayoedoen-meta-ten-apoktese-paidioe-oi-epistemones-vrekan-apantese_gr_5b0f90cbe4b05ef4c22ac102?utm_hp_ref=gr-homepage
['Huffpost Greece']
2018-05-31 09:13:35+03:00
Γιατί οι τραγουδίστριες δεν πρέπει να τραγουδούν μετά την απόκτηση παιδιού; Οι επιστήμονες βρήκαν απάντηση
 
Οι νέες μητέρες αποκτούν προσωρινά βαθύτερη και πιο μονότονη φωνή μετά τη γέννηση του πρώτου παιδιού τους, σύμφωνα με μια νέα βρετανική επιστημονική έρευνα.

Οι ερευνητές του Πανεπιστημίου του Σάσεξ, με επικεφαλής τη δρα Κάζια Πιζάνσκι, που έκαναν τη σχετική δημοσίευση στο περιοδικό Evolution and Human Behavior, ανέλυσαν ηχογραφήσεις 40 γυναικών, από τις οποίες οι μισές είχαν γεννήσει για πρώτη φορά και οι άλλες μισές δεν είχαν ποτέ γεννήσει.

Οι ηχογραφήσεις της πρώτης ομάδας είχαν γίνει πριν από την εγκυμοσύνη, στη διάρκειά της και μετά από αυτήν. Διαπιστώθηκε ότι μετά τον τοκετό η φωνή μιας νέας μητέρας χαμηλώνει σε τόνο κατά μέσο όρο περίπου κατά 5%, δηλαδή πάνω από ένα ημιτόνιο (1,3 ημιτόνια).

Επίσης, ο υψηλότερος δυνατός τόνος της φωνής των νέων μητέρων πέφτει κατά μέσο όρο κατά 2,2 ημιτόνια ή πάνω από δύο νότες, ενώ η φωνή τους έχει πλέον μικρότερες τονικές διακυμάνσεις, με συνέπεια να γίνεται πιο μονότονη.

Η αλλαγή της φωνής φαίνεται να φεύγει περίπου ένα έτος μετά τη γέννα. Οι επιστήμονες αποδίδουν την αλλαγή στον τόνο της φωνής είτε σε μια υποσυνείδητη προσπάθεια των νέων μητέρων να αποπνέουν περισσότερη εξουσία, είτε σε ορμονικές αλλαγές. Αυτό, μεταξύ άλλων, εξηγεί γιατί συχνά δίνεται η συμβουλή στις τραγουδίστριες να μην τραγουδούν τους πρώτους μήνες μετά την απόκτηση παιδιού.

Προηγούμενες μελέτες έχουν δείξει ότι η φωνή μιας γυναίκας αλλάζει ανάλογα με τον κύκλο της γονιμότητας και ο τόνος της ανεβαίνει κάθε μήνα στη φάση της ωορρηξίας, ενώ μειώνεται μετά την εμμηνόπαυση.

Από την άλλη, οι άνθρωποι -άνδρες και γυναίκες- με βαθύτερη φωνή αντιμετωπίζονται εν γένει ως πιο ώριμοι, ικανοί και κυριαρχικοί. Οι επιστήμονες δεν αποκλείουν ότι οι γυναίκες, αντιμέτωπες για πρώτη φορά με την πρόκληση της μητρότητας, καταφεύγουν υποσυνείδητα σε αυτό το...τρικ.

(ΑΠΕ-ΜΠΕ)