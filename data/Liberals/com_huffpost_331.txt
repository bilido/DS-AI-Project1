http://www.huffingtonpost.gr/entry/yalliko-instintoeto-ekthese-kai-afieromata-yia-ta-111-chronia-apo-ten-idrese-toe_gr_5b0fcba2e4b05ef4c22b39fb?utm_hp_ref=gr-homepage
['Huffpost Greece']
2018-05-31 14:38:51+03:00
Γαλλικό Ινστιντούτο: Έκθεση και αφιερώματα για τα 111 χρόνια από την ίδρυσή του
 
Το Γαλλικό Ινστιτούτο Ελλάδος, στα πλαίσια του εορτασμού των 111 χρόνων από την ίδρυση του και με το βλέμμα στην ιστορία του, όπως οι λίθοι που τοποθετούνται στο οικοδόμημα της μνήμης, ανέλαβε, αφενός, τη ψηφιοποίηση ενός μεγάλου μέρους των ηχητικών αρχείων διαλέξεων και συναντήσεων που δόθηκαν στο Ινστιτούτο (καθότι πολλές από αυτές έχουν εγγραφεί σε κασέτες μαγνητοφώνου) και αφετέρου εκθέσεις που αποτυπώνουν την πολιτιστική του ιστορία.

Οι μεγάλες φωνές του Γαλλικού Ινστιτούτου

Οι μεγάλες φωνές του Ινστιτούτου, μια καταπληκτική συλλογή του γαλλικού και γαλλόφωνου πνευματικού χώρου των τριάντα τελευταίων ετών, θα είναι πλέον προσβάσιμη διαδικτυακά στο κοινό, με αναρτήσεις κάθε μήνα σε θεματικές ενότητες που σχετίζονται με την πολιτιστική επικαιρότητα:

Ιούνιος 2018: «Θέατρο»

Κάρολος Κουν 12.04.1984

Ο θεατρικός δημιουργός και ιδρυτής του θεάτρου Τέχνης συνάντησε το κοινό του Ινστιτούτου, την ίδια βραδιά που ο Γάλλος σκηνοθέτης, μεταφραστής και διευθυντής εκείνη την εποχή του Théâtre National de Chaillot, Antoine Vitez έδινε το παρόν στο Εθνικό Θέατρο με το έργο «Ο μεταμφιεσμένος πρίγκηπας». Μια ανταλλαγή συναντήσεων - σύμβολο ελληνογαλλικής φιλίας και συνεργασίας.

Antoine Vitez & Γιάννης Κόκκος 09.04.1985

Με την ευκαιρία της άφιξής του στην Αθήνα για τις παραστάσεις του έργου του «Ο μεταμφιεσμένος πρίγκηπας», που ανέβηκε στο Εθνικό Θέατρο στις 12, 13 και 14 Απριλίου, ο εμβληματικός στοχαστής του θεάτρου Antoine Vitez μίλησε στο κοινό του Ινστιτούτου μαζί με τον χρόνια μόνιμο συνεργάτη του και κορυφαίο Έλληνα σκηνογράφο Γιάννη Κόκκο.

Peter Brook: 14.09.1985

Συνάντηση με το μέγα δάσκαλο του θεάτρου και την Ομάδα Έρευνας και θεατρικής δημιουργίας, που ήρθαν στην Ελλάδα για την παράσταση του έργου «Mahabharata», σε διασκευή του ίδιου. Το έργο είχε παρουσιαστεί την ίδια χρονιά στο 39o Φεστιβάλ της Αβινιόν.

Ιούλιος 2018: «Κινηματογράφος»

Θεόδωρος Αγγελόπουλος 28.01.1986

Συνάντηση με τον Έλληνα σκηνοθέτη με το κοινό, μετά τη προβολή της ταινίας του «Ταξίδι στα Κύθηρα». Ο Θεόδωρος Αγγελόπουλος μίλησε για την ταινία, λέγοντας ότι αποτελούσε την πρώτη από μια τριλογία που ετοίμαζε, με θέμα μια διαφορετική ηλικιακή γενιά κάθε φορά: γονείς, παιδιά, εγγόνια.

Κώστας Γαβράς 01.11.1983

O Έλληνας σκηνοθέτης με την παρουσία του εκείνη τη βραδιά στο Γαλλικό Ινστιτούτο, έκλεισε ένα τρίπτυχο εκδηλώσεων που είχε κεντρικό θέμα την υπεράσπιση των ανθρωπίνων δικαιωμάτων, μετά από ένα αφιέρωμα στον Εμίλ Ζολά, και μια βραδιά αφιερωμένη στην διεθνή αμνηστία, που περιλάμβανε και προβολή δύο ταινιών του Κώστα Γαβρά, του «Ζ» και του «Missing».

Ροβήρος Μανθούλης

O πολυβραβευμένος Έλληνας ντοκιμαντερίστας έδωσε δυο φορές το παρόν στο auditorium του Γαλλικού Ινστιτούτου.

06.4.1984: Μετά την προβολή της ταινίας του «Edith Piaf», o σκηνοθέτης, μίλησε για την πορεία του, και ιδιαίτερα για τη συνεργασία του με τη γαλλική τηλεόραση για την οποία σκηνοθέτησε ένα πρωτότυπο για την εποχή πρόγραμμα με τίτλο «Στην Αφίσα του Κόσμου» το οποίο αγαπήθηκε πολύ από τους Γάλλους τηλεθεατές.

10.4.1984: Στην δεύτερη αυτή συνάντησή του με το κοινό ο Ροβήρος Μανθούλης μίλησε για το πως μπορεί να μεταφερθεί στον κινηματογράφο το έργο του Στρατή Τσίρκα, στο πλαίσιο του αφιερώματος στον συγγραφέα που λάμβανε χώρα εκείνη την εβδομάδα.

Οι μεγάλες φωνές: ifa

Έκθεση «Αναμνήσεις σε εικόνες»

Παράλληλα με τις διαδικτυακές αναρτήσεις των Μεγάλων φωνών του Γαλλικού Ινστιτούτου Ελλάδος και ακολουθώντας τις επιλεγμένες σύμφωνα με την πολιτιστική επικαιρότητα, θεματικές ενότητες, μια σειρά εκθέσεων από αφίσες σημαντικών εκδηλώσεων του Γαλλικού Ινστιτούτου, φωτογραφιών ή έργων αξιοσημείωτων στιγμών της ιστορίας του, θα λάβει χώρα στο καφέ του Γαλλικού Ινστιτούτου, προκειμένου να δώσουμε στο κοινό την ευκαιρία να τις ανακαλύψει ή να τις ξαναθυμηθεί.

H πρώτη έκθεση θα διαρκέσει από τις 5 Ιουνίου ως και τις 27 Ιουλίου 2018.

Εγκαίνια στις 5 Ιουνίου στις 19.00

Είσοδος ελεύθερη

Ώρες και μέρες λειτουργίας της έκθεσης: Δευτέρα ως Παρασκευή: 9.00 – 19.00.

Κυριακές και αργίες κλειστά.

Έκθεση «Αναμνήσεις με εικόνες».

Καφέ του Γαλλικού Ινστιτούτου Ελλάδος, Σίνα 31, 106 80 Αθήνα