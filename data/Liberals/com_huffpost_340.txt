http://www.huffingtonpost.gr/entry/ora-yia-te-m-vretania-na-epistrepsei-ta-klemmena-erya-technes-leei-paroesiastes-toe-vvc_gr_5b0d3c3fe4b0568a880e9253?utm_hp_ref=gr-homepage
['Huffpost Greece']
2018-05-29 14:45:16+03:00
«Ώρα για τη Μ. Βρετανια να επιστρέψει τα κλεμμένα έργα τέχνης», λέει παρουσιαστής του ΒΒC
 
Tην επιστροφή των Μαρμάρων στην Ελλάδα, των χάλκινων αγαλμάτων του Μπενίν, αλλά και των αντικειμένων που λεηλατήθηκαν από το Καλοκαιρινό Παλάτι της Κίνας ζήτησαν οι παρουσιαστές της εκπομπής «Civilisations» του BBC.

Ο ιστορικός David Olusoga, ο οποίος παρουσιάζει το πρόγραμμα Civilisations μαζί με τη Mary Beard και τον Simon Schama, είπε ότι η Βρετανία πρέπει να αντιμετωπίσει την ιστορία της και ότι κάτι τέτοιο είναι προς το συμφέρον της για να έχει οικονομικά ευεργετικές σχέσεις στο μέλλον με χώρες των οποίων η πολιτιστική κληρονομιά «εκλάπη μετά από βίαιες επιδρομές».

Το δημοσίευμα αναφέρει μάλιστα ότι ο Olusoga πρότεινε χαριτολογώντας «οι θιγόμενες χώρες, των οποίων έργα τέχνης έχουν κλαπεί, θα μπορούσαν να έχουν δύο λεπτά στα μουσεία με ένα καροτσάκι για ψώνια για να αρπάξουν τους χαμένους θησαυρούς».

Ο Olusoga, Βρετανός-Νιγηριανός, δήλωσε ότι λυπάται βαθιά για τα Χάλκινα του Μπενίν, πολλά από τα οποία εκτίθενται από το Βρετανικό Μουσείο. Καταλήφθηκαν από μια βρετανική εκστρατευτική δύναμη το 1897, όταν το βασίλειο του Μπενίν, που τώρα είναι μέρος της Νιγηρίας, αψήφησε τη βρετανική αυτοκρατορία επιβάλλοντας δασμούς. «Νομίζω ότι είναι μια ξεκάθαρη περίπτωση ιδιοποίησης και κλοπής», είπε. «Τα έργα που θεωρούμε ως τα σπουδαιότερα πολιτιστικά αντικείμενα, τα μεγαλύτερα έργα τέχνης μας, βρίσκονται στα μουσεία άλλων χωρών και γνωρίζουμε την ημερομηνία λήψης και τις συνθήκες που ελήφθησαν».

Ο πολιτιστικός επαναπατρισμός έχει γίνει όλο και πιο έντονο θέμα για τα βρετανικά ιδρύματα. Ο Πρόεδρος Μακρόν της Γαλλίας έχει δεσμευθεί να επιστρέψει όλα τα «λεηλατημένα» αντικείμενα από τα μουσεία της χώρας του στην Αφρική. Ωστόσο, ο Tristram Hunt, διευθυντής του Μουσείου V&A, δήλωσε ότι αυτή η προσέγγιση είναι λάθος, ενώ ο ομόλογός του στο Βρετανικό Μουσείο, Χάρτγουινγκ Φίσερ, απέκλεισε την επιστροφή των μαρμάρων στην Ελλάδα.

Ο Olusoga είπε ότι για το εθνικό συμφέρον, τα μουσεία έπρεπε να ξανασκεφτούν.

(ΑΠΕ-ΜΠΕ)