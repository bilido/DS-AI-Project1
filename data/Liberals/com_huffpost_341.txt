http://www.huffingtonpost.gr/entry/poia-einai-e-akrivotere-kai-poia-e-fthenotere-meyale-pole-ston-kosmo_gr_5b0d2703e4b0568a880e727c?utm_hp_ref=gr-homepage
['Huffpost Greece']
2018-05-29 13:32:13+03:00
Ποια είναι η ακριβότερη και ποια η φθηνότερη μεγάλη πόλη στον κόσμο
 
Το διεθνές οικονομικό κέντρο της Ελβετίας, η Ζυρίχη, παραμένει η πιο ακριβή μεγάλη πόλη, ενώ η φθηνότερη παραμένει το Κάιρο, η πρωτεύουσα της Αιγύπτου, όπως διαπιστώνει σήμερα η ετήσια κατάταξη 77 μητροπολιτικών περιοχών της ελβετικής τράπεζας UBS.

Ωστόσο το Λος Άντζελες είναι η πόλη με την μεγαλύτερη αγοραστική δύναμη στον κόσμο σε σχέση με τον μισθό του μέσου εργαζόμενου καθώς οι κάτοικοί του έχουν μεγαλύτερη αγοραστική δύναμη σχεδόν κατά ένα τέταρτο σε σχέση με τους Νεοϋορκέζους, σύμφωνα με την έρευνα, η οποία χρησιμοποιεί τη Νέα Υόρκη ως βάση των συγκρίσεων.

Παρά τους υψηλούς μισθούς που απολαμβάνουν πολλοί κάτοικοι της Ζυρίχης όμως, η ελβετική πόλη έρχεται δεύτερη σε αγοραστική δύναμη ακολουθώντας την μητρόπολη της Καλιφόρνιας, ενώ η Νέα Υόρκη βρίσκεται στη δέκατη θέση και το Λονδίνο στην 23η.

Σε ένα υποσύνολο δεδομένων που αφορούν 11 μεγάλες πόλεις, η έρευνα της UBS εξέτασε σε ποια πόλη οι αποκαλούμενοι millennials (η γενιά της χιλιετίας) μπορούν ευκολότερα να αποκτήσουν ένα ″πακέτο″ από βασικά προϊόντα, περιλαμβανομένων ενός iPhone της Apple, ενός laptop και μια συνδρομή στο συνδρομητικό online κανάλι Netflix.

Νικητής ήταν, όλως παραδόξως, το πανάκριβο Χονγκ Κονγκ.

Εξάλλου, ένα ζευγάρι που προγραμματίζει μια νυχτερινή έξοδο την Παρασκευή, για δείπνο με κρασί και στη συνέχεια κινηματογράφο, θα πληρώσει ακριβότερα στο Τόκιο, τη Νέα Υόρκη και τη Στοκχόλμη, ενώ τις καλύτερες τιμές θα βρει στην Πράγα, την Πόλη του Μεξικού και το Ρίο ντε Τζανέιρο.

Για να δείτε ολόκληρη την έρευνα πατήστε εδώ