http://www.huffingtonpost.gr/entry/pros-semfonia-yia-schematismo-keverneses-kai-epoeryo-oikonomikon-pente-asteria-leyka_gr_5b101d31e4b0fcd6a834aed4?utm_hp_ref=gr-homepage
['Huffpost Greece']
2018-05-31 19:15:59+03:00
Συμφωνία Πέντε Αστέρων - Λέγκας για σχηματισμό κυβέρνησης
 
Επιτεύχθηκε συμφωνία μεταξύ της Λέγκα και των Πέντε Αστέρων για τον σχηματισμό κυβέρνησης, με πρωθυπουργό τον Τζουζέπε Κόντε, όπως μετέδωσαν τα ιταλικά μέσα ενημέρωσης.

Ο Κόντε παρουσίασε τη λίστα των υπουργών του στο τέλος της συνάντησής του με τον Ιταλό πρόεδρο της Δημοκρατίας Σέρτζιο Ματταρέλλα.

Όπως είχε προαναγγελθεί, οι αρχηγοί των Πέντε Αστέρων και της Λέγκα, Ματτέο Σαλβίνι και Λουίτζι Ντι Μάιο θα είναι αντιπρόεδροι της κυβέρνησης, και υπουργοί, αντίστοιχα, Εσωτερικών και Εργασίας. Η κυβέρνηση θα ορκιστεί το απόγευμα της Παρασκευής στις 4 ώρα Ιταλίας.

Παράλληλα, στην νέα κυβέρνηση θα υπάρχει υπουργείο για την Κάτω Ιταλία, και για την οικογένεια και τα άτομα με ειδικές ανάγκες. Νέος υπουργός Οικονομικών είναι ο καθηγητής Τζοβάνι Τρία, ενώ ο συνάδελφός του Πάολο Σαβόνα- ευρωσκεπτικιστής οικονομολόγος- αναλαμβάνει το υπουργείο Ευρωπαϊκών θεμάτων, μετά από τις αντιδράσεις του Ματαρέλα για το πρόσωπό του.

«Θα εργασθούμε εντατικά για την επίτευξη των πολιτικών στόχων που περιέχονται στο κυβερνητικό συμβόλαιο και για να βελτιώσουμε την ποιότητα ζωής των Ιταλών», τόνισε ο Τζουζέπε Κόντε.

Την κυβέρνηση συνθέτουν η Λέγκα και τα Πέντε Αστέρια. Τελικά, το ακροδεξιό κόμμα Αδέλφια της Ιταλίας έκανε γνωστό ότι θα επιλέξει την αποχή, ενώ το νέο κυβερνητικό σχήμα θα καταψηφίσουν τόσο το κεντροαριστερό Δημοκρατικό Κόμμα, όσο και η Φόρτσα Ιτάλια του Σίλβιο Μπερλουσκόνι.

«Κοπιάσαμε πολύ, τώρα ελπίζω να μην υπάρξουν άλλες εκπλήξεις», δήλωσε από το Μιλάνο, όπου επέστρεψε, ο γραμματέας της Λέγκα, Ματτέο Σαλβίνι.