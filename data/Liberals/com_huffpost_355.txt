http://www.huffingtonpost.gr/entry/yioenker-oi-italoi-na-doeleeoen-perissotero-na-einai-liyotero-dieftharmenoi-kai-na-men-kateyoroen-yia-ola-ten-ee_gr_5b106051e4b02143b7caea09?utm_hp_ref=gr-homepage
['Huffpost Greece']
2018-05-31 23:53:17+03:00
Γιούνκερ: Οι Ιταλοί να δουλεύουν περισσότερο, να είναι λιγότερο διεφθαρμένοι και να μην κατηγορούν για όλα την ΕΕ
 
Λίγες μόλις ημέρες μετά τον σάλο που προκάλεσαν στην Ιταλία οι δηλώσεις του Επιτρόπου Προϋπολογισμού Γκίντερ Έτινγκερ, μια παρέμβαση που φέρεται να έκανε ο πρόεδρος της Ευρωπαϊκής Επιτροπής Ζαν-Κλοντ Γιούνκερ φαίνεται να προκαλεί νέα δυσαρέσκεια στη Ρώμη.

Σε ρεπορτάζ της βρετανικής εφημερίδας Guardian, που υπογράφουν οι ανταποκριτές της στις Βρυξέλλες και τη Ρώμη, ο Γιούνκερ φέρεται να δήλωσε ότι οι Ιταλοί πρέπει να δουλεύουν περισσότερο, να είναι λιγότερο διεφθαρμένοι και να μην επιρρίπτουν όλα τα προβλήματα της χώρας τους στην Ευρωπαϊκή Ένωση.

Σύμφωνα πάντα με την εφημερίδα, ο πρόεδρος της Επίτροπής είπε ότι είναι «βαθιά ερωτευμένος» με την «bella Italia», αλλά δεν μπορεί να αποδεχτεί ότι για όλα τα προβλήματα της χώρας ευθύνεται η Ε.Ε. ή η Κομισιόν.

«Οι Ιταλοί πρέπει να φροντίσουν για τις φτωχότερες περιοχές της Ιταλίας. Αυτό σημαίνει, περισσότερη δουλειά· λιγότερη διαφθορά· σοβαρότητα. Θα τους βοηθήσουμε, όπως κάναμε ανέκαθεν. Αλλά ας μην παίζουμε αυτό το παιχνίδι της απόδοσης ευθυνών στην ΕΕ. Μια χώρα είναι μια χώρα, ένα έθνος είναι έθνος. Πρώτα οι χώρες, δεύτερη η Ευρώπη», είπε.

Στη συνέχεια πάντως, ο Γιούνκερ πρόσθεσε ότι αυτήν την εβδομάδα θα ήταν προτιμότερο «να είναι κανείς σιωπηλός, συνετός και επιφυλακτικός» όταν καλείται να απαντήσει σε ερωτήσεις για την Ιταλία. «Εμπιστεύομαι πλήρως την ιδιοφυία του ιταλικού λαού», κατέληξε.

(με πληροφορίες από ΑΠΕ-ΜΠΕ)