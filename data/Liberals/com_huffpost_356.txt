http://www.huffingtonpost.gr/entry/ispania-den-paraiteitai-o-rachoi-en-opsei-tes-psefoforias-yia-ten-protase-momfes_gr_5b102fe6e4b05ef4c22c20ba?utm_hp_ref=gr-homepage
['Huffpost Greece']
2018-05-31 20:29:09+03:00
Ισπανία: Δεν παραιτείται ο Ραχόι εν όψει της ψηφοφορίας για την πρόταση μομφής
 
Ο πρωθυπουργός της Ισπανίας Μαριάνο Ραχόι δεν θα παραιτηθεί ενόψει της ψηφοφορίας για την πρόταση μομφή σε βάρος του, που αναμένεται να διεξαχθεί την Παρασκευή, διαβεβαίωσε την Πέμπτη η γενική γραμματέας του Λαϊκού Κόμματος (PP), Μαρία Ντολόρες δε Κοσπεδάλ.

«Ο Μαριάνο Ραχόι δεν θα παραιτηθεί», είπε η Κοσπεδάλ σε μια συνέντευξη τύπου που παραχώρησε στο περιθώριο της συζήτησης στο κοινοβούλιο ενόψει της ψηφοφορίας, που διεξήχθη την Πέμπτη και θα συνεχιστεί και το πρωί της Παρασκευής.

Υπενθυμίζεται πως το βασκικό Εθνικιστικό κόμμα αποφάσισε το απόγευμα της Πέμπτης να καταψηφίσει την κυβέρνηση Ραχόι στην Ισπανία, δίνοντας με τους πέντε βουλευτές που διαθέτει, την απαιτούμενη απόλυτη πλειοψηφία στην πρόταση μομφής που κατέθεσε ο ηγέτης των Σοσιαλιστών Πέδρο Σάντσες.

Η ηγεσία του PNV - του Βασκικού Εθνικιστικού Κόμματος - συνεδρίασε στο Μπιλμπάο και αποφάσισε να ψηφίσει υπέρ της πρότασης δυσπιστίας, η οποία συγκεντρώνει τώρα τις απαιτούμενες 176 ψήφους για την απόλυτη πλειοψηφία.

(με πληροφορίες από ΑΠΕ-ΜΠΕ, Reuters)