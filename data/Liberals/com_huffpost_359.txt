http://www.huffingtonpost.gr/entry/seira-metron-se-varos-amerikanikon-proionton-apo-to-mexiko_gr_5b104e16e4b0e51cb07480db?utm_hp_ref=gr-homepage
['Huffpost Greece']
2018-05-31 22:36:40+03:00
Σειρά μέτρων σε βάρος αμερικανικών προϊόντων από το Μεξικό
 
Η μεξικανική κυβέρνηση ανακοίνωσε την Πέμπτη σειρά εμπορικών μέτρων, σε αντίποινα για την επιβολή δασμών στον χάλυβα και το αλουμίνιο από τις ΗΠΑ, τον κυριότερο εμπορικό εταίρο του Μεξικού.

«Το Μεξικό θα επιβάλει αντίστοιχα μέτρα σε διάφορα προϊόντα», όπως σε ορισμένα είδη χάλυβα, σε φρούτα και τυριά, ανέφερε σε ανακοίνωσή του το υπουργοί Οικονομικών. Οι δασμοί αυτοί «θα ισχύουν για όσο διάστημα η αμερικανική κυβέρνηση δεν αποσύρει τους δασμούς που επέβαλε», πρόσθεσε.

Ο υπουργός Εξωτερικών Λουίς Βιδεγκαράι έγραψε στον λογαριασμό του στο Twitter ότι η χώρα του «καταδικάζει κατηγορηματικά τα μέτρα προστατευτισμού» εκ μέρους της Ουάσινγκτον.

Λίγο νωρίτερα, ο πρόεδρος του Μεξικού Ενρίκε Πένια Νιέτο επικοινώνησε τηλεφωνικά με τον πρωθυπουργό του Καναδά Τζάστιν Τριντό για το θέμα αυτό.

Το Μεξικό είναι ο κυριότερος αγοραστής αμερικανικού αλουμινίου και ο δεύτερος σε ό,τι αφορά τον χάλυβα, υπενθύμισε η κυβέρνηση.

Παρά τα «άδικα και μονομερή» μέτρα, όπως τα χαρακτήρισε, ο Βιδεγκαράι δεσμεύτηκε ότι η χώρα του θα συνεχίσει τις διαπραγματεύσεις με τις ΗΠΑ για τη NAFTA.

(με πληροφορίες από ΑΠΕ-ΜΠΕ, AFP)