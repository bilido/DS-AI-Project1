http://www.huffingtonpost.gr/entry/stis-6-ioenioe-sellaleteria-yia-to-zetema-tes-onomasias-tes-pydm-se-13-poleis-tes-elladas_gr_5b0ffc1de4b05ef4c22ba405?utm_hp_ref=gr-homepage
['Huffpost Greece']
2018-05-31 17:08:57+03:00
Στις 6 Ιουνίου συλλαλητήρια για το ζήτημα της ονομασίας της πΓΔΜ σε 13 πόλεις της Ελλάδας
 
Τη διεξαγωγή συλλαλητηρίων για το ζήτημα της ονομασίας της πΓΔΜ σε δεκατρείς πόλεις της Ελλάδας, στις 6 Ιουνίου, ανακοίνωσε σήμερα Πέμπτη 31 Μαΐου η Επιτροπή Αγώνα για την Ελληνικότητα της Μακεδονίας, κατά τη διάρκεια συνέντευξης Τύπου που παραχώρησε στην ΕΣΗΕΑ.

«Το απόγευμα της 6ης Ιουνίου ο ελληνικός λαός θα επαναλάβει προς τους εντολοδόχους του την ξεκάθαρη βούλησή του για το ζήτημα της ονομασίας των Σκοπίων. Το ιερό όνομα της Μακεδονίας δεν πωλείται. Η τρισχιλιόχρονη ιστορία της δεν παραγράφεται.

Ο πρωθυπουργός και η κυβέρνησή του αγνοούν παντελώς τη φωνή των δύο εκατομμυρίων Ελλήνων που διαδήλωσαν για την ελληνικότητα της Μακεδονίας. Αγνοούν παντελώς τη συντριπτική πλειοψηφία του ελληνικού λαού που διαφωνεί με την εκχώρηση του ονόματος της Μακεδονίας στο γειτονικό κρατίδιο. Το απόγευμα της 6ης Ιουνίου οι εκατοντάδες χιλιάδες Ελλήνων πολιτών που θα διαδηλώσουν στις κεντρικές πλατείες πόλεων της Μακεδονίας θα υπενθυμίσουν στον Αλέξη Τσίπρα και το πολιτικό προσωπικό της χώρας ότι οφείλουν να εφαρμόζουν τη βούληση των πολλών. Εάν ο πρωθυπουργός θέλει να λειτουργεί δημοκρατικά και αμφισβητεί ότι η πλειοψηφία των πολιτών είναι αποφασισμένη να προασπιστεί την ελληνικότητα της Μακεδονίας υποχρεούται να διεξαγάγει δημοψήφισμα. Στις δημοκρατίες δεν υπάρχουν αδιέξοδα» αναφέρει και η ανακοίνωση που είχαν εκδώσει και επανέλαβαν οι εκπρόσωποι της Επιτροπής Αγώνα κατά τη συνέντευξη Τύπου.

Πιο ειδικά ο νομικός, συγγραφέας και μέλος του International Hellenic Association (IHA) και της Επιτροπής Αγώνα για την Ελληνικότητα της Μακεδονίας, Λεωνίδας Κουμάκης, υπογράμμισε: «Η λύση που προωθείται αφορά τη συναίνεση της Ελλάδας σε ένα σύνθετο όνομα που θα περιλαμβάνει τη λέξη Μακεδονία και την ταυτόχρονη έναρξη ενταξιακής πορείας των Σκοπίων στο ΝΑΤΟ και στην Ευρωπαϊκή Ένωση. Έναντι αυτών που μας ζητούν να παραδώσουμε, θα λάβουμε μία διεθνή συμφωνία, η οποία υποτίθεται ότι θα εγγυάται την τήρηση από την πλευρά των Σκοπίων τής υποχρέωσης της τροποποίησης του Συντάγματός του σε θέματα αλυτρωτισμού, εθνότητας και γλώσσας. Με δεδομένο ότι τα Σκόπια έχουν ήδη παραβιάσει την ενδιάμεση συμφωνία του 1995, η λύση που προωθείται είναι καταστροφική γιατί παραδίδουμε πολιτιστική κληρονομιά και παίρνουμε μόνο χαμόγελα. Κάθε απόφαση που θα ληφθεί χωρίς δημοψήφισμα αποτελεί πραξικόπημα και θα υπάρχουν αντιδράσεις. ..Εάν η ελληνική κυβέρνηση προχωρήσει σε οποιαδήποτε συμφωνία, αυτή πρέπει να τεθεί υπό την κρίση του λαού με δημοψήφισμα. Καλούμε τους Έλληνες να ενώσουν τη φωνή τους για να προστατεύσουμε την κληρονομιά μας, δίνοντας το ”παρών” στις συγκεντρώσεις που προγραμματίζονται σε όλη την Ελλάδα» κατέληξε ο κ. Κουμάκης.

Εκ μέρους της Επιτροπής, ο κ. Μιχάλης Πατσίκας τόνισε ότι «τα συλλαλητήρια που θα διεξαχθούν στις 6 Ιουνίου είναι σε συνεννόηση και συνεργασία με την τοπική αυτοδιοίκηση». Ερωτηθείς για το τι πρόκειται να γίνει εάν το ζήτημα της ονομασίας έρθει στη Βουλή, ο κ. Πατσίκας απάντησε: «Σε δύο μέρες κινητοποιήθηκε όλη η Μακεδονία κι απ′ ό,τι φαίνεται όλη η Ελλάδα. Θα μας βρουν απέναντί τους στο Σύνταγμα και θα είμαστε τρία εκατομμύρια. Δεν χρειάζονται ούτε ανακοινώσεις, ούτε τίποτα. Εμείς θα είμαστε εκεί». Ακόμη ανέφερε ότι η Ομοσπονδία Πολιτιστικών Συλλόγων Μακεδόνων κατέθεσε μηνυτήρια αναφορά στον υπουργό Εξωτερικών, Νίκο Κοτζιά με την κατηγορία της εσχάτης προδοσίας.

Την αποφασιστικότητα της ελληνικής Αυτοδιοίκησης να αναλάβει δράσεις και πρωτοβουλίες σε ένα κορυφαίο εθνικό θέμα όπως είναι το ζήτημα της ονομασίας των Σκοπίων, υπογράμμισε ο Πρόεδρος της ΚΕΔΕ Γ. Πατούλης.

Στην παρέμβαση του κατά τη διάρκεια της συνέντευξης Τύπου τόνισε πως πρόκειται για ένα ζήτημα στο οποίο «δεν έχουν θέση συμβιβασμοί που υπονομεύουν τα εθνικά μας συμφέροντα. Κανείς δεν έχει λευκή επιταγή να πράξει κάτι τέτοιο».

Επιπλέον ο κ. Πατούλης σημείωσε ότι Τοπική Αυτοδιοίκηση όπως δεν έλειψε ποτέ από τους εθνικούς αγώνες, το ίδιο θα πράξει και τώρα.

Με αφορμή τη διοργάνωση των νέων συλλαλητηρίων ανακοίνωσε πως θα καλέσει τα δημοτικά συμβούλια όλης της χώρας να προχωρήσουν, εκείνη την ημέρα, στην έκδοση ψηφισμάτων συμπαράστασης στην εθνική προσπάθεια και να στείλουν ένα ηχηρό μήνυμα αντίδρασης.

Παράλληλα τόνισε πως η ΚΕΔΕ θα αναλάβει πρωτοβουλίες κινητοποίησης των τοπικών κοινωνιών και ενημέρωσης των πολιτών προκειμένου να συμμετάσχουν μαζικά στις συγκεντρώσεις διαμαρτυρίας, επισημαίνοντας χαρακτηριστικά: «Η εθνική θέση είναι πάγια και δεν έχει αλλάξει. Για μας δεν υπάρχει ούτε Άνω, ούτε Κάτω Μακεδονία. Ούτε Νότια, ούτε Βόρεια. Η Μακεδονία δεν είναι Κορέα. Είναι μια και είναι ελληνική».

«Η παρουσία μου υπογραμμίζει την αποφασιστικότητα της ελληνικής αυτοδιοίκησης να αναλάβει δράσεις και πρωτοβουλίες σε ένα κορυφαίο εθνικό ζήτημα, στο οποίο δεν έχουν θέση οι συμβιβασμοί που υπονομεύουν τα εθνικά μας συμφέροντα. Η τοπική αυτοδιοίκηση δεν έλειψε ποτέ από τους εθνικούς αγώνες, δεν θα λείψει ούτε τώρα. Θεωρούμε σαφέστατα ότι οι χειρισμοί που μπορεί να υπονομεύσουν τα εθνικά μας συμφέροντα είναι η κόκκινη γραμμή όλων μας. Αυτό που έχει μείνει είναι η αξιοπρέπειά μας κι η προάσπιση των εθνικών μας συμφερόντων». Επιπλέον, ο κ. Πατούλης απηύθυνε έκκληση «για συντονισμένη απόφαση των δημοτικών συμβουλίων, ώστε να δώσουμε ένα ηχηρό μήνυμα προς πάσα κατεύθυνση, ότι κανείς δεν έχει δώσει σε κανέναν λευκή επιταγή να παίξει με αποφάσεις που μπορεί να κρύβουν μειοδοτισμούς ή οτιδήποτε άλλο. Η αυτοδιοίκηση είναι εδώ, πιστεύει στην Ελλάδα, είναι η Ελλάδα».

Σε ποιες πόλεις της Μακεδονίας θα γίνουν συγκεντρώσεις

Όπως ανακοίνωσαν οι οργανωτές έπειτα από σειρά επαφών με εκπροσώπους της Τοπικής Αυτοδιοίκησης και της Εκκλησίας η Επιτροπή Αγώνα για την Ελληνικότητα της Μακεδονίας αποφάσισε να διοργανώσει συγκεντρώσεις στις Μακεδονικές πόλεις: Πέλλα, Καβάλα, Δράμα, Σέρρες, Κιλκίς, Πολύκαστρο, Λαγκαδάς, Νέα Μουδανιά, Έδεσσα, Φλώρινα, Καστοριά, Πτολεμαΐδα και Κατερίνη. Σε όλες τις πόλεις οι συγκεντρώσεις θα πραγματοποιηθούν την Τετάρτη, 6 Ιουνίου, στις 19:30. Το σημείο της συγκέντρωσης σε κάθε πόλη θα ανακοινωθεί από την οικεία δημοτική αρχή εντός των επόμενων ημερών.

Η ΚΕΔΕ στηρίζει τις διαδηλώσεις της 6ης Ιουνίου για την ελληνικότητα της Μακεδονίας

Εν τω μεταξύ η Κεντρική Ένωση Δήμων Ελλάδος ενημερώνει ότι με πρόσφατη απόφαση του Διοικητικού της Συμβουλίου στις 9/1/2018, δημοσιοποίησε τη θέση της για το ζήτημα της ονομασίας της FYROM.

Με βάση τη θέση αυτή, τονίζει, υπογραμμίσαμε την ανάγκη η διαχείριση αυτού του κρίσιμου εθνικού ζητήματος, να γίνει με υπευθυνότητα, σοβαρότητα και ενότητα όλων των πολιτικών δυνάμεων της χώρας.

«Την ιστορική ευθύνη για την απόφαση που θα ληφθεί , την έχει η Ελληνική Βουλή. Σε αυτή την απόφαση δεν χωρά ο λαϊκισμός και η πατριδοκαπηλεία, αλλά ούτε και ο εφησυχασμός απέναντι στον αλυτρωτισμό που εκφράζουν οι γείτονές μας.

Με βάση και τις πρόσφατες εξελίξεις, θεωρούμε την απόφαση αυτή επίκαιρη κι επαναλαμβάνουμε για μια ακόμη φορά την επίσημη τη θέση μας , ότι δεν μπορεί να υπάρξει υποχώρηση από την πάγια εθνική θέση, που καθιστά απαγορευτική τη χρήση του ονόματος ΜΑΚΕΔΟΝΙΑ από το γειτονικό κράτος.

Στο πλαίσιο αυτής της απόφασης,

Α) Στηρίζουμε τις εκδηλώσεις που έχουν προγραμματιστεί για το Μακεδονικό Ζήτημα σε Δήμους της χώρας, για τις 6 Ιουνίου.

Β) Καλούμε τα Δημοτικά Συμβούλια να συνεδριάσουν την ίδια μέρα και να εκδώσουν ψήφισμα για το ίδιο ζήτημα, στη βάση της απόφασης της Κ.Ε.Δ.Ε.

Γ) Προτρέπουμε κι άλλους Δήμους να προγραμματίσουν αντίστοιχες εκδηλώσεις για την 6η Ιουνίου»