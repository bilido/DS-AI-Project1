http://www.huffingtonpost.gr/entry/e-lese-sto-skopiano-meso-monako_gr_5b0f83aae4b0870ebd081f67?utm_hp_ref=gr-homepage
['Γιάννης Πιτταράς', 'Πολιτικός Συντάκτης']
2018-05-31 08:17:22+03:00
Η λύση στο Σκοπιανό μέσω Μονακό
 
Φωτιά στο εσωτερικό πολιτικό σκηνικό έβαλαν οι πληροφορίες για «κλειδωμένη» συμφωνία στο ονοματολογικό της ΠΓΔΜ, η οποία μάλιστα αναμένεται να επικυρωθεί και με την συμβολική κοινή παρουσία των Πρωθυπουργών Τσίπρα και Ζάεφ στις Πρέσπες, ακόμα και την προσεχή Κυριακή.

Η αντίδραση της ΝΔ στην σχετική φημολογία - η οποία ξεκίνησε από τις δηλώσεις του Ζόραν Ζάεφ - ήταν ιδιαιτέρως σκληρή, θέτοντας προς την πλευρά του Μεγάρου Μαξίμου σειρά ερωτημάτων και ζητώντας από τον πρωθυπουργό εξηγήσεις για το περιεχόμενο της συμφωνίας.

Αφορμή στάθηκαν οι επίμαχες αναφορές του πρωθυπουργού της ΠΓΔΜ Ζόραν Ζάεφ ο οποίος δήλωσε όχι μόνον ότι ήδη “υπάρχει κατ’ αρχήν συμφωνία” με τον Αλέξη Τσίπρα, αλλά και ότι “η Ελλάδα θα στείλει επιστολή στο ΝΑΤΟ ώστε η ΠΓΔΜ να λάβει πρόσκληση ένταξης στη Συμμαχία”.

Επιπλέον, ο κ. Ζάεφ υποστήριζε ότι η σχεδιαζόμενη συμφωνία με την Ελλαδα διασφαλίζει τοσο την “μακεδονική” γλώσσα, οσο και την ταυτότητα των πολιτών της χώρας του.

Στο γαλάζιο επιτελείο σήμανε συναγερμός, με την πρώτη αντίδραση να έρχεται από το γραφείο Τύπου της ΝΔ θέτοντας τέσσερα ερωτήματα απευθείας προς τον Πρωθυπουργού.



• Έχει ήδη δεχθεί ο κ. Τσίπρας την αναγνώριση “μακεδονικής γλώσσας” και “μακεδονικής ταυτότητας” για τους γείτονές μας;



• Έχει υπαναχωρήσει ο κ. Τσίπρας από την εθνική θέση erga omnes, προκειμένου το όποιο όνομα των Σκοπίων να ισχύει για όλες τις χρήσεις και έναντι όλων;



• Έχει ήδη δεσμευθεί ο κ. Τσίπρας να επιτρέψει την ένταξη των Σκοπίων στο ΝΑΤΟ, χωρίς να έχουν απαλειφθεί από το Σύνταγμα της ΠΓΔΜ όλες οι απαράδεκτες αλυτρωτικές αναφορές;



• Κι αν όλα αυτά τα έχει συμφωνήσει ο κ. Τσίπρας, δεσμεύει την Ελλάδα μη έχοντας καν τη στήριξη της κυβέρνησής του. Ή όσα είπε ο κ. Ζάεφ τα συνυπογράφει και ο κ. Καμμένος;



Την ιδια στιγμή, με φόντο και την «αφωνία» του κυβερνητικού εταίρου του ΣΥΡΙΖΑ στην συγκυβέρνηση, Πάνου Καμμένου, η ΝΔ έβαζε στο κάδρο και τον Πρόεδρο των ΑΝΕΛ καλώντας και αυτόν - όπως και τον Αλέξη Τσίπρα - να ενημερώσουν άμεσα τους Έλληνες πολίτες και να πάψουν να κρύβονται.

Ενδεικτικό του πιεστικού περιβάλλοντος το οποίο επιχειρεί να δημιουργήσει η ΝΔ στο πρόσωπο του υπουργού Άμυνας, με την επιλογή του να μην παίρνει θέση στις εξελίξεις γύρω απο το όνομα της ΠΓΔΜ, είναι και το γεγονός οτι 5 βουλευτές της ΝΔ, έστελναν ερώτηση στη Βουλή βάζοντας θέμα προκλητικής συμπεριφοράς του Υπουργού Εθνικής Άμυνας.

Στην ερώτηση οι γαλάζιοι βουλευτές καυτηριάζουν την πρόσφατη εμφάνιση του κ. Καμμενου στο πριγκιπάτο του Μονακό μετά από πρόσκληση του πρίγκιπα Αλβέρτου, για να παρακολουθήσει από κοντά τον αγώνα της Φόρμουλα 1...

Την ίδια ώρα - όπως σημειώνουν στην ερώτηση τους οι βουλευτές της ΝΔ - δύο Έλληνες στρατιωτικοί παραμένουν κρατούμενοι για 91η μέρα σε φυλακές υψίστης ασφαλείας στην Αδριανούπολη της Τουρκίας, ενώ εκκρεμεί μια σειρά θεμάτων, αρμοδιότητας του κ. Καμμένου, που άπτονται της άμυνας και της ασφάλειας της χώρας.

Οι συγκεκριμένοι βουλευτές χαρακτηρίζουν πρόκληση απέναντι σε έναν ολόκληρο λαό που αγωνιά για το αν θα καταφέρει να εξασφαλίσει τα προς το ζειν, να παρακολουθεί τον κυβερνητικό εταίρο να αμελεί τα καθήκοντά του για να παρακολουθήσει έναν αγώνα Φόρμουλα 1, καλώντας τον απαντήσει αν η προκλητική συμπεριφορά του, συνάδει με το ρόλο του Υπουργού Εθνικής Άμυνας, ιδιαίτερα σε αυτήν την κρίσιμη γεωπολιτικά και γεωστρατηγικά περίοδο που διανύει η χώρα.