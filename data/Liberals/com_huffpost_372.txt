http://www.huffingtonpost.gr/entry/aestria-o-antikaykelarios-strache-amfisvetei-ten-eleethere-kekloforia-kai-eykatastase-prosopon-sten-ee_gr_5b1017dce4b0870ebd0954c8?utm_hp_ref=gr-homepage
['Huffpost Greece']
2018-05-31 18:44:17+03:00
Αυστρία: Ο αντικαγκελάριος Στράχε αμφισβητεί την ελεύθερη κυκλοφορία και εγκατάσταση προσώπων στην ΕΕ
 
Μόλις έναν μήνα πριν την ανάληψη από την Αυστρία της εκ περιτροπής Προεδρίας στην Ευρωπαϊκή Ένωση για το δεύτερο εξάμηνο του 2018, ο Αυστριακός αντικαγκελάριος και αρχηγός του συγκυβερνώντος –με το συντηρητικό Λαϊκό Κόμμα του καγκελάριου Σεμπάστιαν Κουρτς– ακροδεξιού εθνικιστικού Κόμματος των Ελευθέρων Χάιντς-Κρίστιαν Στράχε, θέτει υπό αμφισβήτηση έναν από τους βασικούς ευρωπαϊκούς πυλώνες, την ελεύθερη κυκλοφορία και εγκατάσταση προσώπων, ζητώντας μία αλλαγή των ισχυουσών ρυθμίσεων.

Για «μείγμα έλλειψης φαντασίας και δημιουργίας κλίματος», κατήγγειλε ο Γερμανός πρώην υπουργός και στέλεχος της Χριστιανοδημοκρατικής Ένωσης Νόρμπερτ Ρέτγκεν, τις θέσεις που ανέπτυξε ο Στράχε στη διάρκεια δημόσιας συζήτησης στη Βιέννη.

Από την πλευρά του, ο επικεφαλής των ευρωβουλευτών του Αυστριακού Λαϊκού Κόμματος Ότμαρ Κάρας χαρακτήρισε λυπηρό, όπως είπε, το γεγονός ότι ο Στράχε σε κάθε αναφορά του στην ΕΕ παίζει με τη φωτιά, προκαλώντας σύγχυση τόσο στην Αυστρία όσο και στο εξωτερικό, ενώ, με το να αμφισβητεί την ελευθερία κίνησης στην ΕΕ, ταράζει τα θεμελιώδη δικαιώματα των πολιτών, τους βασικούς πυλώνες της ΕΕ και την ιδέα της Εσωτερικής Αγοράς.

«Με τη στάση του Στράχε εμφανιζόμαστε ως τα ευρωπαϊκά βρωμόπαιδα», ανέφερε ο επικεφαλής της αυστριακής αντιπολίτευσης και αρχηγός των Αυστριακών Σοσιαλδημοκρατών, ο πρώην καγκελάριος Κρίστιαν Κερν, επισημαίνοντας ταυτόχρονα ότι το κόμμα του έχει παραπέμψει στο παρελθόν στις επιπτώσεις από την απασχόληση στην Αυστρία ξένου εργατικού δυναμικού, από ανατολικές κοινοτικές χώρες, με χαμηλότερες αμοιβές.

Σε ανακοίνωση του Εργατικού Επιμελητηρίου Αυστρίας, αναφέρεται πως, μπορεί το ίδιο να έχει ασκήσει κριτική στο παρελθόν απέναντι στην ελεύθερη απασχόληση ξένου εργατικού δυναμικού,ωστόσο στο θέμα αυτό ο Στράχε είναι τελείως αναξιόπιστος καθώς η κυβέρνηση συνασπισμού Λαϊκού Κόμματος και Κόμματος των Ελευθέρων μόλις αποφάσισε την αμνήστευση της κοινωνικής απάτης.

Διότι, όπως σημειώνεται στην ανακοίνωση του Εργατικού Επιμελητηρίου, κάποιος που αυτή τη στιγμή απασχολεί παράνομα στην Αυστρία εκατοντάδες ανθρώπους, μπορεί να υπολογίζει πως θα πρέπει να πληρώσει μόλις 800 ευρώ πρόστιμο, και ακριβώς αυτό δεν είναι τίποτε άλλο παρά μία πρόσκληση για να φέρει κάποιος στην Αυστρία φθηνό εργατικό δυναμικό.

Επιδιώκοντας να διασκεδάσει τις εντυπώσεις που προκάλεσαν οι τοποθετήσεις του αντικαγκελάριου και κυβερνητικού εταίρου του, ο Αυστριακός καγκελάριος και αρχηγός του Λαϊκού Κόμματος Σεμπάστιαν Κουρτς διατεινόταν πως είναι σαφής η θέση της αυστριακής κυβέρνησης στο θέμα της ελεύθερης κυκλοφορίας προσώπων και πως το κυβερνητικό πρόγραμμα είναι «καθαρά φιλοευρωπαϊκό» και ως εκ τούτου δεν θα πρέπει να υπάρχει μία υπέρ το δέον, ή λανθασμένη ερμηνεία των δηλώσεων του αντικαγκελάριου.

(με πληροφορίες από ΑΠΕ-ΜΠΕ)