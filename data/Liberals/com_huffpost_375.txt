http://www.huffingtonpost.gr/entry/opeka-diathesime-apo-ten-paraskeee-e-elektronike-platforma-epovoles-aiteseon-a21-yia-to-epidoma-paidioe_gr_5b100f4ae4b0fcd6a834818d?utm_hp_ref=gr-homepage
['Huffpost Greece']
2018-05-31 18:10:13+03:00
ΟΠΕΚΑ: Διαθέσιμη από την Παρασκευή η ηλεκτρονική πλατφόρμα υποβολής αιτήσεων Α21 για το επίδομα παιδιού
 
Ανοίγει το πρωί της Παρασκευής 1η Ιουνίου, η ηλεκτρονική πλατφόρμα υποβολής αιτήσεων Α21 για το επίδομα παιδιού 2018.

Η πλατφόρμα, στην οποία οι δικαιούχοι θα υποβάλουν την αίτηση, θα είναι προσβάσιμη από την ιστοσελίδα του Οργανισμού Προνοιακών Επιδομάτων και Κοινωνικής Αλληλεγγύης (ΟΠΕΚΑ) (www.opeka.gr) και από την ιστοσελίδα της Ηλεκτρονικής Διακυβέρνησης Κοινωνικής Ασφάλισης (ΗΔΙΚΑ) (www.idika.gr).

Στην πρώτη σελίδα τής νέας πλατφόρμας, οι δικαιούχοι θα βρουν αναλυτικές οδηγίες για τα βήματα συμπλήρωσης και υποβολής της ηλεκτρονικής αίτησης-υπεύθυνης δήλωσης (Α21) για το επίδομα παιδιού. Όπως αναφέρεται σε σχετική ανακοίνωση του ΟΠΕΚΑ, προαπαιτούμενο για την υποβολή της αίτησης επιδόματος παιδιού (Α21) 2018 είναι η προηγούμενη υποβολή της δήλωσης φορολογίας εισοδήματος (Ε1) για τα εισοδήματα του 2017.

Σύμφωνα με τον ΟΠΕΚΑ, οι τεχνικές δυνατότητες της νέας πλατφόρμας εγγυώνται πως το σύνολο των δικαιούχων που επιθυμούν να υποβάλουν αίτηση Α21, μέχρι τις 20 Ιουνίου, θα έχουν τη δυνατότητα να την υποβάλουν, ώστε να πληρωθούν κανονικά στις 25-27 Ιουνίου, ημερομηνία κατά την οποία καταβάλλεται η β′ δόση του επιδόματος παιδιού 2018.

Επισημαίνεται, ότι η πλατφόρμα θα παραμείνει διαθέσιμη στους δικαιούχους που επιθυμούν να υποβάλουν φορολογική δήλωση ή/και αίτηση Α21, μετά την 20ή Ιουνίου και μέχρι το τέλος του 2018. Στις 25-27 Ιουλίου, θα ακολουθήσει η καταβολή της γ′ δόσης 2018 σε όλους όσοι θα έχουν υποβάλει φορολογική δήλωση και αίτηση Α21 έως και την 20ή Ιουλίου. Εν συνεχεία, θα ακολουθήσουν φυσικά και οι επόμενες προβλεπόμενες διμηνιαίες δόσεις.

Σε κάθε καταβολή επιδόματος παιδιού θα συμπεριλαμβάνονται τυχόν αναδρομικά επιδόματα δικαιούχων που δεν έχουν καταβληθεί, καθώς και τυχόν συμψηφισμοί οφειλών προηγούμενων ετών που θα έχουν οριστικοποιηθεί και ελεγχθεί.

«Η νέα πλήρως ψηφιοποιημένη διαδικασία βασίζεται σε ηλεκτρονικές διασταυρώσεις, μέσω των διαθέσιμων ηλεκτρονικών βάσεων δεδομένων, ώστε να μειώσει τις γραφειοκρατικές διαδικασίες και να επισπεύσει τον χρόνο απονομής του επιδόματος» διευκρινίζει ο ΟΠΕΚΑ.

Παράλληλα, τονίζει ότι, πέρυσι, μέχρι τα τέλη Ιουλίου του 2017, είχαν πληρωθεί από τον ΟΓΑ σε οικογενειακά επιδόματα 291 εκατ. ευρώ σε δύο δόσεις, ενώ, φέτος, έχουν ήδη πληρωθεί με την α′ δόση 161 εκατ. ευρώ και με τις επόμενες δύο δόσεις εκτιμάται πως η συνολική δαπάνη, μέχρι το τέλος Ιουλίου, δηλαδή για το πρώτο εξάμηνο, θα προσεγγίσει τα 450 εκατ. ευρώ, «γεγονός που σημαίνει αύξηση καταβαλλόμενων επιδομάτων για το ίδιο διάστημα της τάξης του 50%».

(με πληροφορίες από ΑΠΕ-ΜΠΕ)