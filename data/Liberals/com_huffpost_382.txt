http://www.huffingtonpost.gr/entry/aete-einai-e-meyaletere-apeetheias-ptese-ston-kosmo-kai-tha-diarkei-18-ores-kai-45-lepta_gr_5b0f8af2e4b0870ebd082580?utm_hp_ref=gr-homepage
['Huffpost Greece']
2018-05-31 08:44:22+03:00
Αυτή είναι η μεγαλύτερη απευθείας πτήση στον κόσμο και θα διαρκεί 18 ώρες και 45 λεπτά
 
Η μεγαλύτερη σε διάρκεια εμπορική πτήση του κόσμου θα κάνει το ντεμπούτο της τον Οκτώβριο, σύμφωνα με την ανακοίνωση της εταιρείας Singapore Airlines.

Οι επιβάτες που θα την επιλέξουν θα πετούν χωρίς καμία στάση μεταξύ Νέας Υόρκης και Σιγκαπούρης, διανύοντας απόσταση 9.500 μιλίων.

Τα νέα αεροσκάφη Airbus A35-900ULR θα χρησιμοποιηθούν για την πτήση η οποία συνολικά θα διαρκεί 18 ώρες και 45 ολόκληρα λεπτά. Το επιβατικό κοινό θα έχει την ευκαιρία να επιλέξει ανάμεσα σε 94 οικονομικές θέσεις και 67 θέσεις business.

Σημειώνεται ότι η μεγαλύτερη απευθείας πτήση που εκτελούνταν μέχρι σήμερα είναι αυτή μεταξύ Ντόχα και Όκλαντ της Qatar Airways που καλύπτει απόσταση 9,025 μιλίων.

Η Singapore Airlines πραγματοποιούσε δρομολόγια μεταξύ Σιγκαπούρης και Νέας Υόρκης μέχρι το 2013, όταν και ανέστειλε τις πτήσεις λόγω του υψηλού κόστους των καυσίμων.

Τα νέα αεροσκάφη μεταξύ άλλων είναι εξοπλισμένα ώστε να παρέχουν μεγαλύτερη άνεση στον επιβάτη, αφού οι οροφές είναι υψηλότερες, τα παράθυρα μεγαλύτερα και ο φωτισμός διαμορφωμένος έτσι ώστε να μειώνει το jetlag. Το Airbus A35-900ULR παράλληλα είναι ειδικά σχεδιασμένο για να προσφέρει καλύτερη απόδοση καυσίμου.

Η Singapore Airlines αποτελεί την πρώτη εταιρεία στον κόσμο που εντάσσει στον στόλο της αεροσκάφη τύπου A350-900 Ultra Long-Range (ULR), ενώ ορισμένα από αυτά πρόκειται να τα χρησιμοποιήσει και σε πτήσεις της από την Σιγκαπούρη προς το Λος Άντζελες, οι οποίες αναμένεται να ξεκινήσουν το 2019.

Η εταιρεία ωστόσο δεν έχει ακόμα δώσει πληροφορίες για τα εισιτήρια που θα καλούνται να πληρώσουν οι επιβάτες που θα επιλέξουν την πτήση, διευκρίνισε ο Mak Swee Wah, εκτελεστικός αντιπρόεδρος της αεροπορικής. Υπό διαπραγμάτευση βρίσκεται και το τελικό μενού που θα παρέχεται στους επιβάτες. Οι υπεύθυνοι δήλωσαν πως για τη διαμόρφωση των γευμάτων και το σωστό προγραμματισμό ανάμεσα σε πτήσεις χρειάζεται χρόνος ώστε να δοθεί το τέλειο αποτέλεσμα.

Η Marisa Lucas Ugena, επικεφαλής της ομάδας μάρκετινγκ της εταιρείας, είπε πως το μεγαλύτερο επίτευγμα της εταιρείας είναι ακριβώς ότι αναλαμβάνει να φέρει εις πέρας μια μεγάλη δοκιμασία.

(Mε πληροφορίες από NYT, Guardian)